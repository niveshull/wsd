Vrhovno državno tožilstvo Republike Slovenije , ki ga vodi generalni državni tožilec, je organizirano v oddelke, in sicer na sedežu organa in tudi zunaj njega. 
Na sedežu organa so naslednji oddelki: kazenski oddelek, oddelek za civilne in upravne zadeve, pritožbeni oddelek in oddelek za nadzor. 
Zunanji oddelki so navadno organizirani v tistih mestih, kjer je sedež višjih sodišč, da v njih razporejeni državni tožilci opravljajo svojo funkcijo pred višjimi sodišči v pritožbenem postopku. 
Pri Vrhovnem državnem tožilstvu Republike Slovenije sta Pravnoinformacijski center, ki skrbi za razvoj, enotnost in za delovanje informacijske podpore poslovanja državnih tožilstev, in Strokovni center, ki državnim tožilcem zagotavlja strokovno pomoč.

V Sloveniji imamo državne tožilce treh stopenj: okrožne državne tožilce, višje državne tožilce in vrhovne državne tožilce. 
Pred okrajnim in okrožnimi sodišči lahko nastopajo tožilci, ki imajo najmanj položaj okrožnega državnega tožilca. 
Pred višjimi sodišči lahko nastopajo tožilci, ki imajo najmanj položaj višjega tožilca, pred Vrhovnim sodiščem Republike Slovenije pa lahko nastopajo samo vrhovni državni tožilci.

Vrhovni državni tožilci na civilno-upravnem oddelku vlagajo zahteve za varstvo zakonitosti zoper pravnomočne sodne odločbe v pravdnih in drugih civilnih sodnih postopkih ter zoper sodno odločbo izdano v upravnem sporu. 
Predpostavka za vložitev tega izrednega pravnega sredstva, ki ni v razpolagi strank v postopku, je varstvo javnega interesa, predvsem zaradi poenotenja sodne prakse glede uporabe zakonov in institutov ter opredelitve do posameznih pravnih vprašanj.

Pravno informacijski center skrbi za razvoj, enotnost in delovanje informacijske podpore delovanju državnih tožilstev.

Predpisi o Državnem tožilstvu

Ni samo ocena Vrhovnega državnega tožilstva RS, da so Obvezna navodila za uporabo Državnotožilskega reda, ki jih je sprejel minister za pravosodje, zunaj Ustave in zakona. 
Mnenje Službe Vlade RS za zakonodajo v bistvenih točkah nasprotuje predlogu obveznih navodil, saj ugotavlja, da so navodila v določenih delih v očitnem nasprotju z Zakonom o državnem tožilstvu in Državnotožilskim redom, da Zakon o državnem tožilstvu celo spreminjajo in v Državnotožilski red vnašajo novo vsebino. 
Za del navodil pa Služba Vlade RS za zakonodajo v svojem mnenju pove, da je besedilo »nejasno, nepotrebno, nelogično, očitno odvečno« in bi bila celo uporaba sedanje ureditve »manj jasna in otežena, če bi se ji dodalo še predvideno obvezno navodilo.«

Trditev ministra, da sem kot generalna državne tožilka od policistov specializiranega oddelka zahtevala, da speljejo postopek zoper generalnega direktorja policije Janka Gorska, je laž. 
Od državnih tožilcev in policistov zahtevam le strokovno in pravočasno delo v okviru njihovih pristojnosti. 
Ob informiranju, posvetih in koordinaciji v omenjeni zadevi nikoli ni bilo omenjeno nobeno ime.


Seveda je bilo njeno vodenje festivala deležno tudi kritičnih pripomb. 
George Bernard Shaw, leta 1889 med glasbenimi kritiki festivala, ji ni prizanašal: »Bayreuth je sposoben Wagnerjeve lirične drame zadaviti, noto za noto, takt za taktom, odtenek za odtenkom.« 
Toda njegova kritika je izzvenela v prazno, saj je Evropo in Ameriko preplavila prava »wagnermanija«, Bayreuth je bil iz leta v leto slavnejši, obiskovalo ga je vse več tujih gostov. 
Najemali so tuje soliste, s čimer se konzervativni »wagnerijanci« niso strinjali, ampak so zahtevali domače pevce in se upirali »glasbenim zabavam« za bogate tujce. 
Zanje je bil Bayreuth »tempelj umetnosti za ohranjanje arijske rase in nemštva«. 


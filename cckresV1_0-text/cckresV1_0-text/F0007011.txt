Ob tretjem segmentu, najčudnejšem in bolj brezsmiselnem, sem že opisal absurdnost laboratorijskega poskusa, ki ga izvajajo z vrtnarskim orodjem na oranžnih predmetih nedoločene velikosti, ki imajo strukturo, podobno Hostess Twinkiejem. 
Škandalozno in moteče pri tem doma narejenem kosu dadaizma je njegovo očitno pomanjkanje motivacije: brez večjega zadovoljstva skušamo to videti kot parodijo laboratorijskega prizora, kakršno bi naredil Ernie Kovacs; v vsakem primeru nič drugega na traku ne odseva te oblike ali norčavosti "glasu". 
Vse tri skupine podob, še posebno pa ta avtopsija Twinkiejev, nas bežno spominjajo na organsko tkivo, vtkano v organsko teksturo, kakor kitova mast v kip Josepha Beuysa.

Kakorkoli ravnamo s to ambiguiteto, nam ostaja vprašanje strukturalne logike samega traku, pri katerem je ta neposredno posneti prizor le eden od mnogih, in še krajši (čeprav nas v določeni meri pritegne). 
Celo če bi lahko zadovoljivo prikazali njegovo referencialno vrednost, logika krožnih zvez in razvez, ki smo jo opisali poprej, zanesljivo raztaplja takšno vrednost, ki je ne moremo tolerirati bolj od pojava individualnih tem. 
Prav tako ni jasno, kako razviti aksiološki sistem, v imenu katerega bi lahko trdili, da so te nenavadne sekvence nekako boljše kot naključna in poljubna "neodgovornost" kolažev medijskih stereotipov.

Nekoč, ob zori kapitalizma in družbe srednjega razreda, se je pojavilo nekaj, imenovano znak, kar je vzdrževalo neproblematična razmerja s svojim referentom. 
Ta začetna mladost znaka -trenutek dobesednega ali referencialnega jezika ali neproblematičnih trditev takoimenovanega znanstvenega diskurza- je nastopila zaradi korozivnega raztapljanja starejših oblik magičnega jezika prek sile, ki jo bom imenoval reifikacija, sile, katere logika je neusmiljena separacija in razdvajanje, specializacija in racionalizacija, taylorjansko delo na vseh področjih. 
Žal je ta sila -ki je proizvedla tradicionalno referenco- neutrudno nadaljevala, bila je logika samega kapitala. 
Zato ta prvi hip dekodiranja ali realizma ni mogel trajati dolgo; po dialektičnem preobratu je sam postal objekt korozivne sile reifikacije, ki je vstopila v območje jezika, da bi ločila znak od referenta. 
Takšna ločitev ne ukine popolnoma referenta ali objektivnega sveta ali resničnosti, ki še zmeraj vzdržujejo na obzorju šibko eksistenco, ugaslo zvezdo ali rdečega škrata. 
A njegova velika oddaljenost od znaka zdaj dovoljuje slednjemu, da vstopi v trenutek avtonomije, relativne prosto plavajoče utopične eksistence, kakor proti prejšnjim objektom. 
Ta avtonomija kulture, ta polavtonomnost jezika je trenutek modernizma, in območje estetike, ki podvaja svet, ne da bi bila z njim eno, in tako pride do določene negativne ali kritične moči, pa tudi do določene onstranske ničevosti. 
In vendar se sila reifikacije, ki je bila kriva za ta novi trenutek, ne zaustavi niti tu: na drugi višji stopnji se kvantiteta spremeni v kvaliteto, reifikacija prodre v sam znak in razdvoji označevalec od označenca. 
Zdaj skupaj izgineta referenca in realnost in celo pomen -označenec- je problematiziran. 
Prepuščeni smo čisti in naključni igri označevalcev, imenovani postmodernizem, ki ne proizvaja več monumentalnih del modernističnega tipa, temveč nenehno premešča fragmente prej obstoječih besedil, gradbene kamne drugih kulturnih in socialnih produkcij, v nove in vzvišene brikolaže: metaknjige, ki kanibalizirajo druge knjige, metatekste, ki sopostavljajo drobce drugih tekstov - takšna je logika postmodernizma nasploh, in eno najmočnejših in najbolj izvirnih, avtentičnih form nahaja v novi umetnosti eksperimentalnega videa.


Ukrajinski teniški igralec Andrej Medvedev (na sliki) se je opravičil organizatorjem turnirja v Wimbledonu. 
Medvedev je pred dnevi izjavil, da organizatorje v Wimbledonu zanimajo samo igralci na osrednjem igrišču in igrišču številka ena, ostali pa so zanje navadne smeti. 
Poleg tega je javno povedal, da se z njegovim stališčem strinjajo številni drugi tenisači. 
Tim Phillips, prvi človek All England Cluba, je Ukrajinca poklical na čaj (beri: zagovor) in ta je seveda takoj spremenil svoja razmišljanja. 
Njegove besede so po bližnjem srečanju s Phillipsom v Londonu izzvenele kot veliko opravičilo za nesmotrno izjavo: Ne bi želel, da bi me ljudje imeli za razvajenega zvezdnika. 
Zdaj bom prišel v Wimbledon z željo, da naredim odmevnejši rezultat. 
Doslej sem travo v Wimbledonu smatral kot dobro podlago za tritedenski počitek, zdaj pa sem ugotovil, da ni tako. 
Wimbledon je pravi teniški hram z vrhunsko organizacijo in gledalci, ki se odlično spoznajo na tenis.

Črno pisana holštajnska krava je v Kolumbiji zasačila mlečnega tatu pri dejanju in ga knockoutirala. 
Vlomilec Francisco Ospina in štirje pajdaši so vdrli v mlečno šolo v Bugi. 
Ko je Ospina skušal pomolsti kravo in se nerodno spravil na njeno vime (morda je imel premrzle roke, kajti v Kolumbiji je zdaj zima), ga je krava brcnila z zadnjo nogo. 
Zadela ga je v glavo, tako da je mlečni tat obležal nezavesten na tleh. 
Ko so mu štirje pajdaši hoteli pomagati, jih je obvladalo osebje šole. 
Tudi za to je bila kriva pogumna krava: mukala je tako glasno, da je prebudila vso okolico.


Proces zbliževanja in zmanjševanja razlik

Gospodarska samostojnost

je ohranitev naše narodne istovetnosti smiseln, predvsem pa uresničljiv cilj v svetu, ki teži k poenotenju na lokalni ravni ali vsaj na ravni širših kulturnih skupnosti, in 

S tem še vedno ni dan odgovor, zakaj naj bi nam bila potrebna prav naša država. 
Vlogo zaščitnika splošne neenakosti opravlja sleherna država, lahko jo opravlja tudi nadnacionalna skupnost, če razpolaga s potrebno fizično močjo; to bi bila lahko Evropska unija. 
Če nam je potrebna lastna država, nam je potrebna zato, da ščiti naše posebne interese, ki se razlikujejo od interesov drugih, lahko so celo njihovim nasprotni ali vsaj taki, da jih drugi ne upoštevajo kot relevantne. 

Parlament kot mesto političnega soočanja

Količinska demokracija pa lahko deluje le po načelu večine. 
To večino je mogoče v parlamentu doseči ali s t. i. večinskim volilnim sistemom, ki zmagoviti stranki omogoča, da pobere tudi glasove vseh tistih strank, ki niso dobile potrebnega kvoruma, ali s t. i. proporcionalnim volilnim sistemom, ki strankam, katere vsaka posamično niso dobile zadostnega števila glasov, omogoča oblikovanje koalicije, ki skupaj zagotavlja večino. 
V vsakem primeru se v bistvu oblikuje položaj dveh taborov, na eni strani strank, ki se povežejo v večinsko vladajočo koalicijo, in na drugi strani strank, ki predstavljajo opozicijo. 
Brez tega količinska demokracija ne more delovati. 

Povsem jasne ločnice med vrednostno usmeritvijo in strokovnostjo seveda nikoli ni mogoče postaviti. 
Končni cilj sleherne dejavnosti je vedno vrednosten, torej ideološki. 
Vsak končni cilj pa je zgrajen na celi lestvici zaporednih ciljev, ki se kot vmesni cilji v kavzalnem vrstnem redu postavljajo kot sredstvo za dosego višjega oziroma končnega cilja. 
Značilnost te zaporednosti je, da z vsako nižjo stopnjo narašča delež strokovnosti in da je vzročna povezanost med nižjim ciljem kot sredstvom za dosego višjega vedno bolj podvržena strokovnim merilom (H. Simon, The new science of management decision).

Praviloma pa neposredne vzročne zveze med odločitvijo za neki neposreden konkreten cilj in višjimi in končnimi cilji ni mogoče določiti, ker je vzročna povezanost zaradi oddaljenosti skoraj povsem zabrisana, pa tudi zaradi tega, da k istemu cilju navadno vodi ne ena sama, ampak več poti. 
Opredeljevanje za večino zadev neposredne dnevne politike bo zato lahko povsem neideološko, kar omogoča političnim strankam sorazmerno visoko stopnjo strokovne presoje pri zavzemanju stališč. 
Parlament je zato lahko zelo dinamičen in prilagodljiv različnim pogledom in interesom, še posebej ker se tudi strokovni pogledi in interesne povezanosti spreminjajo. 
Neki nespremenljiv položaj na političnem prostoru našim strankam nikakor ni potreben in lahko brez očitka, da žrtvujejo svoje najvišje vrednote za neposredne koristi, spreminjajo svoje opredelitve. 
To lahko parlamentu zagotovi visoko stopnjo dinamičnosti, politične stranke, še zlasti poslance same, pa reši toge strankarske zavezanosti. 
Brez sorazmerne svobode poslanca je demokratičnost parlamenta lahko le utvara. 

S svojo interesno povezanostjo politične stranke lahko v določenih pogojih postanejo pravi dušilec družbenega razvoja. 
Nič se ne more premakniti, kar prihaja v nasprotje z njihovo interesno povezanostjo. 
Nastaja prava potreba po svežem ozračju, ki naj bi ga prinesla civilna družba, civilna družba pa je sama po sebi odsev splošnega stanja v družbi. 
Če je ni, to lahko pomeni, da stanje v družbi ne terja posebnega posredovanja zunaj vlade političnih strank in da te dobro opravljajo svoje delo, saj opravičujejo pričakovanja, ki so bila stavljena nanje. 
Nasprotno pa je lahko pomanjkanje slehernih pobud zunaj strukture političnih strank znak splošnega zastoja v sodelovanju med državo in državljani, kar ima lahko celo vrsto različnih vzrokov. 
Eden najnevarnejših in najpogostejših bo zmanjšanje zaupanja v vladavino političnih strank, v smislu »nič ni mogoče storiti, ničesar ni mogoče premakniti.«

Iz tega so zrasli posebno pojmovanje in predstave o sebi, značilni za elito teh dežel, ki še danes ustvarja značilen utrip življenja in razvoja teh dežel. 
Kljub formalni demokraciji sta zanjo značilna miselnost in ravnanje visokega meščanstva, ki se je v veliki meri neposredno zlilo z nekdanjo fevdalno aristokracijo ali jo neposredno posrkalo vase in od nje prevzelo vrsto pogledov na življenje, pojmovanj o vrednosti in vzvišenosti osebe, ter preneslo v nove poslovne odnose pojmovanja o obligacijah, ki zavezujejo še pred formalnim pravom in nad njim na temelju osebnega dostojanstva in dane besede. 
Iz meščanskega izročila pa je ohranilo predvsem zavest, da je mogoče uspeti samo na temelju trdega dela, poslovne odnose pa ustvarjati na absolutni poštenosti. 
Poslovni uspeh je vedno znak osebne veličine. 
Vse to daje gospodarskemu razvoju sorazmerno trdnost, družbi kot celoti pa daje občutek zanesljivosti, kar ustvarja trdno podlago tudi za individualne odločitve. 
Preživijo samo življenjsko najbolj sposobni (socialni darwinizem – Herbert Spencer).

Po drugi strani pa je rast svetovnega gospodarstva, temelječega predvsem na finančni špekulaciji, načela tudi moralno podlago zahodnoevropskega gospodarstva, na katerem je v največji meri temeljila njegova zgodovinska rast. 
Ustvarjalno delo kot pot do blaginje je omajano v svoji stvariteljski vlogi. 
Prizadevno delo postaja v očeh bogatih špekulantov dejavnost, ki nima racionalne osnove. 
Z delom ni mogoče doseči ne osebne blaginje ne družbenega statusa. 
Vsa ta navidezna trdnost, ki seveda nima zdravih temeljev, ki jih zagotavljata le delo in zasidranost v moralnih vrednotah, posebej ogroža tudi družbe v razvoju, v katere izvažajo svoj moralni škart. 
Posebej ogroža mlade ljudi, ki so sami v razvoju, ki pa je možen samo na ugodnih perspektivah in trdnih moralnih temeljih. 

Vprašanje enakosti v slovenski preteklosti kot filozofski in etični problem ni bilo deležno posebne pozornosti niti ni bilo izpostavljeno kot praktični politični cilj. 
V naši teoretični misli bomo zaman iskali kaj podobnega, kot je francoski prosvetljenec Condorcet zapisal že pred francosko revolucijo: »Naša upanja v bodočnost človeštva lahko skrčimo na tri pomembne točke: odprava neenakosti med narodi; napredek enakosti znotraj naroda; in končno dejanski napredek človeka.« 
V naši tradiciji enakost ni bila deležna posebne pozornosti in zlasti ne uporabne obdelave niti v odnosu do družbene enakosti znotraj naroda niti v odnosu do naših sosedov, ki so se imeli za večvredne od nas. 
Tudi v katoliških krogih ni pritegnil posebne pozornosti znameniti izrek apostola Pavla v pismu Galačanom, ki predstavlja vprašanje enakosti kot revolucionarni preobrat glede na nazore atenskih filozofov, da je enakost nekaj povsem protinaravnega: »Ni več Juda ne Grka, ni več sužnja ne svobodnjaka, ni več moškega ne ženske, zakaj vsi ste eden v Kristusu Jezusu.« 
(Gal. 3, 28). 
Enakost pri nas ni bila postavljena niti v ospredje teoretičnega zanimanja niti ne kot praktični cilj. 
V tekmovanju s ponižnostjo in skromnostjo kot posebno krščansko vrlino je dobila celo stigmo grešnosti. 
»Ponižen človek greši, če se enači s tistimi, ki so zlasti po rodu in iz tega izvirajočem družbenem položaju višji od njega. 
Mi pa smo kmečki narod, delavnost in ponižnost nasproti gospodu je ne samo pričakovana drža, ampak tudi pogoj našega obstanka.« 
Pojmovanja o t. i. gosposkih, zgodovinskih narodih, kar naj Slovenci vsekakor ne bi bili, saj nimamo svoje nacionalne zgodovine in smo torej nezgodovinski narod, narod podložnikov, so nam vsiljevali kar po vrsti tudi »teoretiki« sosednjih narodov, zlasti nemški. 
Na tem področju posebej izstopata teoretika marksizma, Marx in Engels, ki sta to nezgodovinskost razširila kar na vse Slovane razen Rusov; po njunem smo navaden gnoj za rast gosposkih narodov (Taylor).

Vendar je v tej zvezi pomembna ugotovitev, da je nastajal v vsej družbi nov pogled na enakost. 
Ljudje so enakost začeli jemati kot nekaj samo po sebi umevnega, kot poprej neenakost in socialno razlikovanje; ne da bi se je posebej zavedali, brez nje enostavno ne bi bili več to, kar so. 
Ob vseh negativnih posledicah, ki so spremljale ta dogajanja, je bila to nesporna pridobitev, ki jo je prinesla partijska oblast. 
Ta samoumevna enakost je imela seveda vrsto negativnih strani. 
Samoumevnost pomeni, da se zanjo ni treba posebej boriti, da je danost, ki je podarjena in zato ne posebej cenjena. 
Je pač tu. 
Vanjo ni vračunan napor in tudi ne tveganje, ki je potrebno, da jo dosežemo. 
Zato ta s strani Partije ustvarjena enakost v poznejšem dogajanju ni bila vgrajena v osvobodilni napor, ker ni bila zavestno ustvarjena kot del potrebnega duhovnega kapitala. 
Nastajala je v zanikanju sleherne avtoritete, ker je Partija načrtno vzgajala delavstvo, da prizna kot pravilna samo njena stališča, ker pač razpolaga s pravimi odgovori na sleherno družbeno vprašanje. 
S tem je ustvarjala potrebno duhovno podlago za nekritično prevzemanje vodstvenega položaja sleherne avtoritete obstoječe oblasti ob zanikanju vseh drugih avtoritet. 

Te predstave so se v določeni meri celo naknadno krepile ob izkušnjah z življenjem v novi, balkanski državi (medvojni in povojni Jugoslaviji), ki z demokracijo ni imela neposrednih izkušenj, ni doživela evropske renesanse in humanizma in je v mnogočem temeljila na vrednotah, ki so po zahodnoevropskih pojmovanjih predstavljale prave antivrednote in so se razvile v veliki meri tudi kot obrambni mehanizem proti tujemu, turškemu zatiranju. 
Izogniti se zahtevam tuje zatiralske države po različnih dajatvah, zlasti davkom, je predstavljalo vrlino, ki je dokazovala domoljubno zavest in hkrati visoko inteligentnost. 
Prevarati nasprotnika, pa tudi poslovnega partnerja, je v takih razmerah pomenilo dokaz višje sposobnosti in prebrisanosti. 
Že v antiki je za v trdnih pravnih načelih zasidrane Rimljane veljalo: »Graeca fides nulla fides« (Grku ni verjeti!). 
Tako pojmovanje o poštenosti se je povsem naravno preneslo tudi na javno področje, zlasti politično. 
Poštenost v politiki naj bi bila isto kot naivnost. 
Sicer se je tako pojmovanje politične »poštenosti« razvilo v veliki meri tudi na Zahodu in mu je Machiavelli v svojem delu Vladar skušal ustvariti celo teoretično utemeljitev, vendar vsaj kot načelo tudi v mednarodnih političnih odnosih veljajo zaupanje, moč dane besede in poštenost. 
Res je bolj načelo kot stvarnost, vendar brez teh načel evropsko sožitje in demokracija nista pojmljiva, sploh pa ne uresničljiva. 
V primeru vzhodnjaške miselnosti pa velja, da je med državo in državljanom stalna prikrita vojna, kdo bo koga. 
Državljan živi v resnici dvojno življenje, eno za svoj zasebni krog, drugo za javnost in poslovni svet. 
Koruptivnost je endemična, a ni pojmovana kot socialna bolezen, temveč kot stvarnost, s katero je treba živeti. 
Seveda pa je z moderno državo nezdružljiva in je zato protislovje toliko bolj moteče. 

Isto vprašanje je pereče tudi v Evropski uniji, saj je sestavljena iz posameznih držav, izmed katerih vsaka uveljavlja svoje interese prek članstva v Uniji. 
Ti so sicer skupni, če so enaki tudi vsem ostalim članicam Unije, niso pa ti interesi nekaj specifičnega, kar naj bi bilo nad interesi posameznih članic. 
Je EU samo oblika sodelovanja vanjo vključenih držav ali je svojstvena realnost, katere interesi so nad interesi posameznih držav članic? 
Evropska zavest ni nekaj, kar naj bi se rodilo šele na ravni Unije, ampak izhaja že iz nacionalne zavesti posamezne članice, ki se čuti kot del evropske skupnosti. 
Tudi zavest o enakih interesih je šele izhodišče za njihovo uveljavljanje. 
Tu pa se poti lahko zelo razlikujejo. 
Kdo in v imenu koga določa politiko izvajanja? 
Uveljavljanje teh skupnih interesov, torej politika za njihovo izvajanje, se v veliki meri že osamosvaja nasproti samemu pojmu skupnih interesov. 
Zato predstavniki posameznih držav v organih Unije ne predstavljajo svojih držav, ki so jih v te organe delegirale, ampak predstavljajo Unijo oz. izvajalce njene politike. 
Zopet gre za isto vprašanje avtonomnosti osebe. 
Pripadnosti evropski ideji ni mogoče predpisati niti je v izvajanju ni mogoče točno zamejiti. 
Določa si jo avtonomni posameznik sam glede na svoj odnos do evropske ideje. 
V tej zvezi še toliko bolj, ker gre za vezanost na svojo matično deželo, iz katere izhaja in iz katere se je v največji meri oblikovala tudi njegova evropska zavest, še pred njo pa zavezanost kulturnemu izročilu svoje domovine. 
So nosilci posameznih funkcij v EU, ki jih je na te položaje predložila Slovenija, njeni predstavniki in naj bi torej skrbeli za uveljavljanje njenih interesov in stališč ali pa je z imenovanjem na ta mesta njihova funkcionalna vezanost na Slovenijo pretrgana? 
Če je, se zastavi vprašanje, od kod pravica posameznih članic, da v organih EU dobijo ustrezno število mest glede na število svojih državljanov. 
Intelektualna sposobnost ni vezana na določen domovinski izvor. 

Za sodobno družbo je značilna visoka stopnja formalne svobode posameznika od družbene vezanosti (Dumont). 
Ta svoboda pa je sama po sebi odvisna od izvorov, ki odločajo o njegovi sposobnosti samostojnega preživetja. 
V nizko razviti družbi je posameznik povsem odvisen od pripadnosti rodovni skupnosti in bi brez nje ne mogel preživeti. 
V visoko razviti družbi se vezanost posameznika seli na vedno višje ravni, na državo, celo neposredno na svetovno raven, na mednarodno menjavo, na odvisnost od različnih mednarodnih organizacij, političnih in gospodarskih, ki zahtevajo, da se obnaša v skladu z načinom delovanja teh institucij. 
Način obnašanja, ki ga posamezniku vsiljuje kodeks rodovne skupnosti, prihaja v nasprotje z zahtevami visoko razvite družbe in ne omogoča preživetja. 
Položaj ženske v družbi, ki je za svoje preživetje vezana predvsem na človekovo fizično silo, jo nujno postavlja v podrejen položaj nasproti moškemu. 
Ko zaradi tehnološkega razvoja stopa v ospredje umska sposobnost, kjer je ženska enakovredna moškemu, postajata njena podrejenost in neenakopravnost anahronizem, v nasprotju z načinom, ki je bil v preteklosti potreben za preživetje. 

V vsakem primeru je nacionalna ekonomija podrejena nacionalnemu interesu kot normativni kategoriji. 
Kaj je nacionalni interes, določa Ustava kot akt minimalnega soglasja o načinu sožitja v družbeni skupnosti, ki nastopa pod pojmom nacije (ki seveda ni istovetna s pojmom naroda). 
Eden od ključnih pojmov tega soglasja je določilo, da je naša država socialna država. 
Kaj pojem socialna država pomeni, je v ustavnem besedilu ostalo povsem nedorečeno. 
Ta neopredeljenost pojma je med drugim omogočila, da je lahko kot ustavna kategorija prišel v ustavno besedilo kot temelj splošnega soglasja. 
Vsi se namreč strinjajo o tem, da je socialnost tista oblika sožitja, ki jo lahko vsi sprejemajo. 
Sprejemljiva je toliko časa, dokler je mogoče z njo živeti v skladu s svojimi predstavami o lastnem dostojanstvu, o še sprejemljivi neenakosti in predvsem o možnostih preživetja. 
Te meje pa določa predvsem nacionalna gospodarska politika, ta namreč s svojimi posledicami določa, kaj je še sprejemljiva družbena neenakost, kakšne so še sprejemljive mere statusnega razlikovanja, kakšne so še sprejemljive mere podrejanja, ki ga zahteva način gospodarjenja, kakšne so še sprejemljive najnižje stopnje osebnega dohodka, kakšna je še sprejemljiva kakovost materialnega življenja in končno tudi, kakšna je mera osebne svobode. 

Ob odprtosti trga, ki ga zahteva tudi naša vključenost v Evropsko unijo, bo naš domači trg stalno izpostavljen pritisku tujega prevzema. 
Zapiranje domačega trga bi bilo ne samo ekonomsko nesmiselno, ampak tudi pravno nevzdržno; odprtost trga pa pomeni tudi odprtost tujim prevzemom. 
Srečujemo se z enakimi vprašanji, s kakršnimi ukvarjamo ob zdajšnji privatizaciji. 
Razlika je le v tem, da je danes partner v prodaji država kot lastnica velikega dela gospodarstva, v okoliščinah prostega trga pa bodo to neposredno podjetja. 
Težave, ki jih poraja prehod gospodarstva v tuje roke, pa bodo ostale. 
Država jih mora reševati v okviru svojih ustavnih dolžnosti: skrbeti za svojo neodvisnost, za demokratično ureditev in socialno stanje. 
Lastnina, domača ali tuja, na te odnose neposredno vpliva, zato je država dolžna s svojimi nadzorstvenimi ukrepi nad lastninskimi transakcijami skrbeti, da ne prihaja do kršitve te temeljne ustavne ureditve. 

Za naše gospodarstvo je promet z delnicami, posebej povezan z informacijami, v resnici novost, s katero v preteklosti nismo imeli skoraj nobenih izkušenj. 
Posledično je izostala tudi izobraženost našega strokovnega osebja na področju ekonomije in prava, ki se s temi pojavi nista imela priložnosti srečati. 
Še posebej pa je bilo to negativno za državo, ki tega področja predvsem zakonodajno ni uredila tako, da bi zaščitila javni interes in svojo ustavno ureditev. 
Tudi svoje nadzorne pristojnosti ni mogla razviti ustrezno potrebam, saj ni bilo ustrezno urejene osnove, nad kateri bi jo uveljavila. 
V takih razmerah je skoraj neizogibno, da je val špekulativnega polaščanja državnega, v preteklosti družbenega premoženja močno zajel tudi naše gospodarstvo, ko se je njegova struktura pokazala v delnicah. 
Delniška struktura nujno pripelje do trga vrednostnih papirjev in do borze kot njenega instrumenta. 


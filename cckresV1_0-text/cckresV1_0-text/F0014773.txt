Prva antologija irskega pisanja v slovenščini Kri in voda se zdi skoraj tako čudežno potovanje kot plovbe svetega Brendana: potovanje v prevodih, s katerimi bo trinajst irskih avtorjev doseglo kraje, ki si jih v trenutkih, ko so pisali prve plašne osnutke svojih zgodb, bržkone niso niti predstavljali.

In vendar – danes sem lahko samo očaran nad tem, koga vse so naše drobne zgodnje izdaje dosegle in kje vse so se nazadnje znašle. 
Nimam besed, s katerimi bi izrazil svoje občudovanje Založbe ŠOU, njene knjižne zbirke Beletrine in Tine Mahkota, ki so se lotili pričujoče antologije, s katero odpirajo literarno izmenjavo med Slovenci in Irci.

ANTOLOGIJA SODOBNIH IRSKIH KRATKIH ZGODB

Resda se je večini irskega prebivalstva po letu 1990 vsekakor začelo goditi bolje kot kdajkoli prej: bolje so prehranjeni, izobraženi, nastanjeni in preskrbljeni. 
Toda za tisoče brezposelnih ali živečih pod uradno mejo revščine je izguba starega reda, povezujočega skupnega koda, še posebej boleča, kajti duhovne praznine si ne morejo zapolniti niti s kratkotrajnimi materialnimi tolažbami potrošniške družbe. 

Izbor, vsekakor samovoljen in gotovo pristranski, saj je iz bogatega in vznemirljivega irskega pisanja več prebiral kot nabiral, je nastal na podlagi dolgoletnega spremljanja irske družbe in kulture, kritiške recepcije in kritičnega pretresa procesov kanonizacije in antologizacije, saj je v zadnjih letih pri številnih irskih, ameriških, britanskih in drugih evropskih založbah izšla vrsta tehtnih antologij sodobne irske proze in prevodov. 
Razveseljivo je, da tudi v podsistemu slovenske prevodne književnosti sodobna irska literarna ustvarjalnost počasi izgublja obrobni položaj. 
V zadnjih letih, ko smo se najprej srečali s severnoirskim dramatikom Brianom Frielom, smo poleg občasnih revijalnih in radijskih objav dobili književne prevode Flanna O'Briena, Roddyja Doyla, Seamusa Heaneya in Patricka McCabea, ki se jim zdaj pridružuje še prvi prerez sodobne irske kratke zgodbe v slovenščini. 


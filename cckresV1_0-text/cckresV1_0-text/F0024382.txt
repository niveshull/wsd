Biologija je povezana z razvojem številnih drugih uporabnih ved. 
Tako je prav razvoj elektronike omogočil velik napredek biološke znanosti, saj lahko danes z elektronsko opremo obdelujemo in ovrednotimo precejšnje število podatkov in iz njih laže izluščimo zakonitosti nekega biotskega pojava. 
Z elektroniko lahko tudi ponazorimo (simuliramo) nekatere pojave in v okviru znanih zakonitosti predvidimo nove možnosti, ki jih še ne poznamo. 
Kljub temu pa z elektroniko ne moremo povsem nadomestiti raziskav z živimi bitji, kajti v umetnih sistemih nikdar ne moremo ponazoriti vseh različic, ki vladajo v raznolikem živem svetu.

Predhodniki celic so bili skupki beljakovin, omejeni z dvojnim fosfolipidnim slojem 

V prvih skupkih beljakovin, omejenih z membrano, so torej že potekale usmerjene biokemične reakcije, ki so bile zametek presnavljanja. 
Presnavljanje (metabolizem) je namreč niz natančno določenih biokemičnih reakcij, ki potekajo usmerjeno pod nadzorom biokemičnih katalizatorjev, encimov. 
Metabolizem je prva osnovna značilnost življenja. 
Če je usmerjen tako, da lahko potekajo biokemične reakcije tako v smeri razgraditve kot v smeri graditve snovi (biosinteze), lahko v določenih razmerah prevladuje graditev. 
Tako se pojavi tudi druga značilnost življenja - rast. 
Rast je namreč nalaganje predelanih snovi v skupke in obnavljanje natančno določenih struktur. 
V membrano so se v procesu bioevolucije vgrajevale številne beljakovine, na katere so delovali zunanji dejavniki. 
Poglavitna lastnost teh beljakovin je bila to, da se se pod vplivom zunanjih dejavnikov hitro, a le začasno spremenile. 
Te spremembe so v notranjosti skupkov sprožile pravi plaz usmerjenih biokemičnih ali biofizikalnih reakcij. 
S temi reakcijami so popravljali razmere, nastale zaradi zunanjih dejavnikov. 
Tako se je pojavila tretja lastnot življenja - vzdražnost in z njo povezan odgovor celic na zunanje dražljaje. 
Ena izmed največjih pridobitev v bioevoluciji pa je bil razvoj nukleinskih kislin, predvsem DNK-ja z možnostjo podvojevanja. 
Sestava teh kislin je omogočila dedne zapise o delovanju in zgradbi celice. 
Tako se je pojavila četrta lastnost življenja - razmnoževanje in z njim povezana dednost. 
Na podlagi dednih zapisov so se beljakovinski skupki lahko podvojevali oziroma razmnoževali. 
Zaradi podvojevanja oziroma prenosa dednih sporočil so bili potomci podobni materinskim skupkom.

vloga beljakovin

Številni življenjski procesi potekajo v celičnih razdelkih, omejenih z membrano (organelih) 

Če citoplazmo podrobno pregledujemo z elektronskim mikroskopom, odkrijemo, da se v njej bohoti vse polno membranskih cevi. 
Razprostirajo se od zunanje membrane pa vse do jedrnega ovoja, ki obdaja jedro v notranjosti celice. 
To membransko omrežje med sabo povezanih cevi in sploščenih mehurjev (cistern) imenujemo endoplazmatskiretikulum endoplazemski retikulum (slika 5-4). 
Nekatere membrane endoplazemskega retikuluma so videti preproste, gladke (gladki endoplazemskli retikulum), na drugih pa opazimo drobne zrnate tvorbe, ki dajejo temu delu endoplazemskega retikuluma zrnat videz (zrnati endoplazemski retikulum). 
Zrna, ki so na membranah endoplazmatskega retikuluma, pa tudi kjerkoli prosto v citoplazmi, so iz ribonukleinske kisline in beljakovin. 
Zato jih imenujemo ribosomi. 
Že prej smo spoznali, da so to zelo pomembni organeli v celici, kajti na ribosomih se sintetizirajo proteini oziroma beljakovine. 
Z endoplazemskim retikulumom je tesno povezan še drug membranski sistem, ki se nekoliko loči od endoplazmatskega retikuluma, saj je največkrat videti kot skladovnica sploščenih mehurjev. 
Ta membranski organel imenujemo Golgijev aparat (slika 5-5). 
V njem se s pomočjo encimov spreminjajo številne novo nastale beljakovine, ki jih Golgijev aparat v membranskih mehurčkih pošilja v različne dele celice. 
Tam delujejo kot encimi ali kot druge aktivne in gradbene snovi.

posledice plazmolize

vrste presnavljanj

vloga katalizatorjev

Vendar na začetku biotske evolucije še ni bilo dovolj kisika, ki je splošen dober oksidant. 
Zato so imele celice za oksidante druge molekule, ki so sprejemale protone in z njimi elektrone. 
Te molekule so bile kar organske molekule, ki so nastajale kot produkti razpada energijsko bogatejših reduciranih molekul. 
Seveda so bili ti oksidanti precej slabši od kisika. 
Zato se je sproščalo tudi precej manj energije.

S fotosintezo se je v ozračju pojavil kisik - usodni oksidant 

Med anaerobnim obdobjem življenja na Zemlji se je energija v organizmih sproščala sprva v fermentacijskih procesih. 
Za fermentacijo pa vemo, da na koncu procesa sprejmejo elektrone organske snovi, ki so slabi oksidanti. 
Zato je slab tudi energijski izkoristek. 
Pozneje so se razvili organizmi, ki so izkoristili boljše oksidante. 
Večinoma so bile to anorganske snovi (sulfati, nitrati, nitriti). 
Čeprav je bil s tem energijski izkoristek precej večji, pa so tudi ti organizmi dihali anaerobno. 
Zato imenujemo tak energijski metabolizem anaerobno celično dihanje. 
Tako poznamo dve vrsti anaerobnega energijskega metabolizma: vrenje (fermentacija) in anaerobno celično dihanje.

kisik kot posledica fotosinteze

Mitohondrijev pa nimajo le heterotrofni organizmi, ampak tudi večina avtotrofnih. 
To pomeni, da imajo avtotrofni organizmi dve vrsti pomembnih organelov: kloroplaste in mitohondrije. 
V enih prevladujejo procesi graditve visoko energijskih hranilnih molekul, v drugih pa procesi razgraditve teh molekul. 
ATP, ki nastane v kloroplastih, se torej porablja za opravljanje le ene vrste dela, in sicer za sintezo snovi. 
ATP, ki nastaja v mitohondrijih, pa se porablja za opravljanje vseh drugih raznolikih celičnih del (npr. aktivni prehod snovi skozi membrane, biosinteza, gibanje različnih celičnih struktur, krčernje celičnih struktur, ločevanje nabitih delcev in tako naprej). 
To pomeni, da rastlina po potrebi razgrajuje svoje lastne snovi, ki so nastale s fotosintezo. 
Rastlina torej hkrati, ko fotosintetizira, tudi diha. 
Vendar porabijo rastline večino energije le za sintezo snovi. 
Za druga dela potrebujejo le malo energije. 
Zato jo večino porabijo za rast in tvorbo plodov. 
Snovi, ki jih kopičijo v različnih delih rastlije, zlasti pa v plodovih, potem lahko postanejo vir hrane za heterotrofne organizme. 
Ti imajo encime, ki so sposobni razgraditi les, škrob, maščobe in druge visoko energijske snovi v enostavne sladkorje, maščobne kisline in aminokisline. 
Te snovi potem delno razgradijo in jih pripravijo bodisi za graditev svojih lastnih snovi, bodisi za dokončno oksidacijo v dihalni verigi.

enovitost narave

genom - vsi genski zapisi v nekem organizmu

ločljivost - sposobnost razločevanja dveh dražljajev ali ločevanja večjih enot v manjše

nukleotid - podenota molekule DNK oziroma RNK, sestavljena iz treh delov: ostanka fosforne kisline, sladkorja pentoze (riboze pri RNK in deoksiriboze pri DNK) in ene izmed štirih organskih baz, po katerih ima ime

znanstvena panoga - samostojni del kakšne vede, ki z drugimi tvori določeno širšo dejavnost; biologija ima več znanstvenih panog: fiziologijo, genetiko, ekologijo, botaniko, zoologijo ...


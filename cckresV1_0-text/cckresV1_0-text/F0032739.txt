O tem, kako ljudje notranje doživljajo to vojno, ki se bije za razumevanje sveta in človeka in je zato podobna verskim vojnam, je v bistvu znano zelo malo. 
Skorajda edini vir je premišljevanje o lastnih doživetjih – in še tukaj si težko pridemo na jasno, ovira nas, da ni jezika, prilagojenega novim izkušnjam – vemo pa, kako konvencije preoblikujejo celo najiskrenejše občutke. 
Primer so številni – večidel neuspeli – poskusi, da bi vojna doživetja ujeli v literarno obliko, dokler so še “vroča”. 
Doživljanje vojne v Evropi bo znano šele tedaj, ko se bo spremenilo v družbeno dejstvo, se pravi sprostilo v novih filozofskih in umetnostnih tokovih, ko se bo ustalilo v boju z ustvarjalnim gradivom – v besedi, v kiparski snovi, v barvi, v zvoku. 
Seveda tu ne mislim na ohranjanje vojne tematike, ki je drugorazredna reč, pač pa na splošno ozračje, na spremembo notranjih razmerij – ni mogoče, da veliko množično doživetje na to ne bi vplivalo. 

Na deželi, kjer naj bi s preobrazbo kmetov v kmetijske delavce izginili vsi doslej znani običaji, se še ohranjajo preostanki posebne vaške kulture, ki se je polagoma nalagala skozi stoletja. 
Vendar so bili, povejmo naravnost, branik te kulture v glavnem srednji ali bogatejši kmetje. 
Borba z njimi in njihovo prikrivanje morata pripeljati do izginotja kmečkih noš, okraševanja domačij, obdelovanja zasebnih sadovnjakov itd. 
Prihaja do nekakšnega protislovja med uradno skrbjo za folkloro (glasbo, petje, ples), razvoju katere se posveča obilo pozornosti, in nujnimi zahtevami novega gospodarskega sistema, krona katerega mora biti baraka ali pa tudi zidani blok, v katerem stanuje veliko družin. 
Po zaprtju cerkva, ukinitvi cerkvenih praznikov in propadu semnjev, ki so izgubili svoj ekonomski smisel, lahko za kmečke delavce uporabimo ista opažanja, kot veljajo za mestno prebivalstvo. 

»Novi človek« je vzgojen tako, da bi za normo svojega ravnanja priznaval izključno splošno korist. 
Razmišlja in se odziva tako kot drugi, je skromen, delaven, zadovoljen s tem, kar mu nudi država, zasebno življenje omejuje na noči, ki jih preživlja doma, sicer je vedno v družbi kolegov – pri delu in zabavi. 
Skrbno opazuje svojo okolico in ovaja oblastem vse misli in dejanja svojih tovarišev. 

Med takšnim Naphto in Settembrinijem nam je bilo, že samo zaradi njune navzočnosti, dano izbirati. 
Upor proti duhovniku je prevešal skodelo v korist latinca. 
Sicer pa se moja verska kriza ni končala enkrat za vselej, ni se zaključila z jasnim "da" ali "ne", in ko sem se vpisal na univerzo, še ni bila za menoj, toda to ne pomeni, da ji je primanjkovalo ostrine. 
Želel sem graditi intelektualne mostove med neprilegajočimi se celotami. 
Moji tovariši, ki so vero imeli prej za ločeno in predpisom konvencije podvrženo področje, niso poznali podobnih želja. 
Moja vnema me je med njimi tirala v položaj žida med goji. 

Pri mladih moških se burkaštvo, histeričnost in neumnost pogosto kar dobro ujamejo z resnostjo razmišljanj, in te umazane, bučne prikazni, ki plahost prikrivajo s predrznostjo, morajo biti za dekleta iste starosti uganka. 
Tudi učiteljem bržkone ni lahko ločiti znamenj, ki napovedujejo bodoči poraz, od tistih, ki bi utegnila voditi v koristno delo na kakšnem področju. 
Umirjeni Roźek je bil med temi duševnimi čermi bolj doma kot duhovnik. 
Uspešneje se je tudi spopadal z opolzkimi šalami in skupinskimi napadi smeha ob najmanjšem namigu na nadrobnosti človeške anatomije. 
Krivec se je upogibal pod njegovo hladno ironijo, zardeval in spoznaval nedvomno resnico – da je osel. 
Zato pa nam je Chomik, ki je zakoličeval prepovedana območja in ni sprevidel, da se v tem zapletenem kemičnem procesu noben element ni pojavljal ločeno, ampak je z drugimi vstopal v kar naprej nove zveze, oteževal, da bi kolikor toliko spoznali sebe. 

Resda so mnogi občudovali mojo iznajdljivost ali neobčutljivost za totalitarne svinjarije in videli v tem višek hinavščine. 
Vendar pa to morda ni bila hinavščina. 
V višji šoli ketmana, ki so ga gojili muslimanski heretiki v Perziji, ali v jezuitski reservatio mentalis so navsezadnje cilj, h kateremu težimo z žarom, s strastjo, ločevali od tančic, ki pridejo prav opreznim. 
Po liberalnih otoplitvah pa je človeška vrsta, vsaj njen znatni del, spet vstopala v obdobje, ko je bila na žalost potrebna najvišja šola zamolčevanja. 
Ne upoštevam cinikov, ki so v takšnih okoliščinah običajni; njihove zvijače so plitve. 
Na dolg seznam svojih napak ne bi uvrščal cinizma. 
Kljub vsem njegovim okrutnostim sem imel rad svoj čas in ne bi hotel živeti v nobenem drugem. 
Ni se mi tudi tožilo po predvojni družbenoekonomski ureditvi na Poljskem, in kdor je sanjal o njeni vrnitvi, je bil moj sovražnik. 
Kar se tega tiče, je bila služba na ambasadi v skladu z mojim prepričanjem. 
Toda svoji državi sem privoščil bistveno boljšo usodo, kot je usoda province v Stalinovih rokah. 
Tudi poljski literaturi sem želel kaj bistveno boljšega od neumnih policijskih teorij, v kakršne so jo postopoma zapletali. 
Prijateljstvo s Tigrom me je krepilo zaradi njegovih izbruhov besa in sarkazma strastnega romarja. 
Verjel je, da je naša dolžnost prenesti dragocene vrednote evropske dediščine na drugi breg, četudi bi nas desetletja obdajali samo absurd, kri in izločki. 
Zakrinkaj se in zmešaj sled – odpuščeno ti bo, če v sebi ohranjaš ljubezen do dobrega. 

Tiger je ravno vstopil v francosko komunistično partijo, kar je bilo, kot se je izkazalo pozneje, po njegovi vrnitvi na Poljsko, povsem nekoristno. 
Moral se je vrniti – ko bi se znal izpovedovati v knjigah, bi v tujini mogoče našel prostor zase, toda pisal je mukoma in v njegovem jeziku ni ostalo niti sledu bleščeče igre, mimike, plesa. 
Da pa se je lahko izražal s telesom, je potreboval krog prijateljev, ki so pri priči razumeli vsako aluzijo, ki jih je torej povezovala skupna zgodovinska izkušnja, tega pa ne bi našel nikjer drugje kot v Varšavi. 
Ko se je odpravljal v kraje, o katerih je vedel, da so mračni, je sklenil, da se bo izuril in zavaroval, tako da se bo cmaril v ponvi gesel. 
Poznal sem vendar njegov odpor do sladkobnih Aragonovih verzov, polnih ljubezni do človeštva, in vseh pisarij francoskih komunistov. 
Toda zdaj se ni več razburjal nad kičastimi govori, članki, pesmimi, nasprotno, bil je ginjen, ker je to blagoslovil Zevs (zgodovinska Previdnost). 
Resda je bil ginjen kot oče, ki ga obkrožajo čebljajoči otročiči – za sedem let pa res ni slabo. 
Dogajalo se je, da je kaj hvalil v gladkih stavkih in mi zdajci (četudi sva bila čisto sama) zašepetal na uho: “Grozno.” 
O komunističnih sestankih je pravil, da je tam čutiti “duh po peklenskem žveplu”, in srh, ki ga je spreletaval, ko je vohal to žveplo, je izviral iz užitka v intelektualnem motrenju: zlo je preskusni kamen resničnosti. 
Zato je bilo tudi, kadar se je v najinem pogovoru pojavila zanj neprijetna tema – koncentracijska taborišča, vedno mogoče ločevati med dvema stopnjama njegove reakcije. 
Najprej je venel in lezel vase, ker se, četudi je dobro vedel za milijone ljudi za žico, ni hotel “slabiti”, si predstavljati njihovega strahotnega trpljenja. 
Potem je planil in pričel kričati. 
Obtoževal me je zdrave pameti (ta je reakcionarna), sočutja s tepci – in zdaj je bil za hip iskren, ker mu je bilo vseeno v zadoščenje, da zatirajo tepce, torej nepofilozofljena bitja, ki bi lahko ogrožala njega, rahločutnega Franza Kafko. 
Njemu se to seveda ne bi moglo nikdar primeriti, ker je bil pameten. 
Zdelo se je, da ga je ravno okrutnost, če je le bila dovolj abstraktna zanj, utrjevala v prepričanjih – vsaka stvar je tem večja in močnejša, čim več sence je v njej. 
Sicer pa, če se je prepariral, ko je imel na svoji nočni omarici Thorezovo avtobiografijo Le fils du peuple, torej življenja svetnikov, je za ravnovesje bral Koestlerja in Orwellovo 1984. 
Šele takšna sestava čtiva mu je omogočala, da je v celoti dojemal “zgodovinski humor”. 

Tigra so v Varšavi imenovali za profesorja filozofije v partijskem inštitutu za šolanje kadrov, kmalu zatem tudi za profesorja na univerzi, toda nekaj let ga niso hoteli sprejeti v partijo. 
Potegoval se je za to, ker je slabo biti gnetena glina, treba je biti roka, ki gnete. 
Vendar si je bil sam kriv, ker se je njegova osebnost nerada podrejala dresuri. 
Obred je bil turoben, “vonj po peklenskem žveplu” se ne bi izločal brez skrajne resnosti udeležencev. 
Ideje so se v Tigrovem razumu prehitro povezovale med seboj in s tem je žalil druge, ki ga niso mogli dohitevati; humorist, se je kremžil na najmanj primernem mestu govora, ko so vsi ohranjali kamnit izraz na obrazu, prihajal je na predavanja z metuljčkom namesto kravate, kar je bilo politično sumljivo, ali pa si je za predmet pantomime izbral kakšno dobro zapisano osebnost. 
Pod njegovimi pokloni in kitajsko vljudnostjo so slutili nejasno tujost. 

Medtem ko je Tiger tako dvomljivo uspeval v Varšavi, sem se jaz v Parizu boril s svojim padcem. 
Kajti usoda emigranta je takšen padec, da je ne bi priporočal nikomur, kdor ni obdarjen s konjskim zdravjem, vitalnostjo aligatorja in živci nilskega konja. 
Objektivno nisem imel nobenih možnosti – zahodna Evropa ne zna preživeti niti svojih intelektualcev, torej ji nismo potrebni še mi, državljani dežel, ki so po njenem zastarelem prepričanju manjvredne. 
Koža na mojem obrazu, že kar dobro zdelana, se zdaj še toliko bolj ni mogla potegovati za deviško brezmadežnost. 
Literat, ki je pobegnil od tam, kjer zori Bodočnost (če je sistem tam slab, je še vedno dovolj dober za barbare), je bil kriv družbene netaktnosti, njegov družbeni položaj v Parizu pa je nihal med položajem malega lopova in pustolovca. 
Ko sem začel objavljati v francoščini, so časopisi stalinistov in njihovih simpatizerjev znali to kar dobro obrniti proti meni, čeprav me je še bolj boleče poniževala molčeča sumničavost. 
Nadel sem si oklep ponosa, omalovaževanja nevednežev, ki so leporečniško razširjali svoje idées générales, toda takšni oklepi so redko nepropustni. 
Hkrati sem s tonom in vsebino svojega pisanja izzval desničarsko emigracijo, se pravi tiste, ki bi me že pred vojno radi popadli v večletno gonjo za “nevarnim komunistom”. 
Miselni primitivci, prav tisti, zaradi katerih je Tiger nasprotoval parlamentarni demokraciji, so lahko nevarni, če vsak članek iz svojega tiska pri priči uporabijo kot ovadbo na policiji. 

Tako imenovane literarne smeri kažejo, da se pozornost obrača vsakič v novo smer. 
Tako Skamander kot krakovska avantgarda sta izhajala iz simbolistične poetike, samo da sta v njej poudarjala različne elemente. 
Pozornost pesnikov Skamandra je pritegovala pesem kot spev, melodični zagovor, odtod pogosto ohlapnost v zvezah besed-zvokov. 
Ko si je npr. Tuwim prizadeval, da bi v te zveze vnesel več discipline, je posegal po klasičnih vzorih. 
Takšni ruski pesniki, kot sta bila Mandelštam ali Pasternak, so bolj skrbeli za metaforično gostoto verza kakor Skamander. 
Na Poljskem so si to zadali krakovski teoretiki, a so skoraj povsem zavrgli obredno melodičnost, zato niso bili podobni Rusom, sicer pa so imeli »galicijski posluh« in ruskih pesnikov niso brali. 
Njihov program in praksa sta od njih zahtevala, da so posvečali pozornost tistemu, kar se dogaja med besedami, in zato so se učili natančnosti. 
(Ohlapnost je bila bolezen mlade Poljske, premagoval jo je Lessmian in do neke mere Skamander, tako da so ideje avantgarde le še stopnjevale isto težnjo.) 
Vendar pa se krakovska avantgarda, ko je Skamandru očitala nejasnost misli in trpnost spričo ukazov navdiha, ni zavedala, kako zelo je bil njen svetovni nazor ubog in celo primitiven, zato pa so tudi njene pesmi prej ko ne ožile področje poezije. 

Crater Lake... 
Nekaj desetin milj prazne, brezhibno ravno zasekane ceste, ki se dviga tako neopazno, da nas na to spominja samo upor motorja, po obeh straneh ceste pa ni ničesar razen zanikrnega, pritlikavega borovja na tleh iz razsute lave – vse to je tako dolgčasno, da oči kar same lezejo skupaj od zaspanosti. 
Nato po ovinkih na pobočja gore, ki ji je vulkanski izbruh odtrgal vrh, od tam pa pogled na jezero na sredini, obdano s skalami. 
Na njegovih strmih, nedostopnih bregovih ni rastlinja, barva njegove vode je grozljiva, strupena modrina, preveč čista, preveč absolutna. 
Kot bi želel pokazati, da se ta geološka muha upira kakršni koli uporabnosti, je tam še nedostopen otok, kamnita piramida, ki prelamlja enovitost gladine. 
Racionalno vzeto ni podatkov, po katerih bi mogli sklepati, da bo to pokrajino vsakdo, kdor se bo znašel v njej, razbiral kot šifro jalovosti same po sebi. 
Vseeno se dozdeva, da se v tem odvečnem veličastju taji kakšna misel, mogoče pa je bilo celo mesto za med pritlikavimi borovci zakoličeno cesto od nekdaj pripravljeno v predvidevanju, da se bo po njej peljal kdo, ki bo razumel namen skritega, goljufivega Stvarnika. 

Štirimilijonska vojska se zbere v kitajskem Turkistanu, od koder naj bi, kot kitajska diplomacija zatrjuje Rusom, krenila proti Indiji. 
Njen vdor v aziatsko Rusijo, kjer pri priči izbruhne vstaja vsega prebivalstva, je tako bliskovit, da kmalu prestopi Ural. 
Ruske armade, v naglici odpoklicane z zahoda, iz Poljske, Litve, Finske, z Wołynja, so razredčene v brezupnih bojih. 
Druga ruska armada, odrezana v Sibiriji, zaman skuša napasti Kitajsko s severa. 
Potem ko so del svojih sil pustili v Rusiji, kjer se borijo s partizanskimi oddelki, združeni Mongoli s tremi armadami prestopijo nemško mejo. 
Nemci so se utegnili pripraviti in ena od armad je potolčena do zadnjega moža. 
Toda takrat v Franciji zmaga revanšistična stranka in Francozi izza hrbta napadejo Nemce (ob tipičnem zamiku okoliščin lahko v tem vidimo vojno 1914. leta). 
Mongoli se bratijo z novimi zavezniki, nato pa jih pomorijo “s kitajsko doslednostjo”. 
Revolucionarni Pariz, kjer so zmagali delavci sans patrie, radostno pozdravlja vladarje z vzhoda. 
Ladjevje zmagovalcev, ki je priplulo s Tihega oceana, se pripravlja na invazijo na Anglijo, toda Angleži se odkupijo z milijardo funtov, sicer pa so ladje potrebne za boj proti Ameriki in Avstraliji. 
V enem letu postane vsa Evropa vazal Azije, zasedena pa bo petdeset let. 
Dolgo in skrbno vozlana konspiracijska mreža – na skrivaj jo podpirajo vlade evropskih držav, ki se jim posreči preslepiti budnost azijskih namestnikov – končno pripelje do sočasne vstaje v vseh evropskih državah in izgona Mongolov. 

Charles Journet, Le mal

Se pravi, da se že na začetku pojavi temeljni spor. 
Da se ne izgubimo v njem, bodimo pošteni tako do Danteja kot do njegovih napadalcev in predstavimo, na čem temelji spopad. 
“Akvinčan, herezije grom” bo pojasnil vsebino napisa, kajti na njegova dela je Dante naslonil svojo teologijo. 
Še preden je Bog ustvaril vidno vesolje, so obstoj prejeli: brezoblična snov (materia prima), nebesa in bitja, obdarjena z inteligenco, toliko višjo od človeške, kolikor je človeška inteligenca višja od živalske, to je angeli, ki so podobni človeku v tem, da jim je bila dana svoboda, torej možnost izbire. 
Potemtakem je Bog, ko je ustvaril angele, namenoma omejil svojo brezmejno moč, podobno kot kasneje, ko je ustvaril človeka. 
Bog po sv. Tomažu in Danteju ni niti najmanj odgovoren za zlo in trpljenje, ker je sam esse, čista bit pa je najvišje dobro in zlo se lahko pojavi samo tam, kjer se bit razredči. 
Se lahko pojavi ali se mora pojaviti? 
Niti pred Dantejem niti kasneje ni manjkalo mislecev, ki so menili, da je svet že zato, ker je bit v njem razredčena, “potopljen v zlo”. 
Nihče ne bo izvedel, ali je Dante poznal, na primer, tisto ezoterično islamsko doktrino, po kateri sta se satan in njegova legija uprla prav proti Božjemu načrtu takrat, ko je Bog sklenil, da ustvari materialni svet – tukaj je torej Lucifer kaznovani glasnik najvišjega dobrega, mogočega samo zunaj telesnega sveta. 
Vendar so teze sv. Tomaža drugačne. 
Zlo se po njegovem pojavlja kot čaščenje lastnega jaza; s tem da so uporni angeli sebe cenili bolj kot čaščenje Stvarnika in službo Stvarniku, so se v drobcu sekunde obsodili na izgnanstvo, za svoj novi dom pa so dobili pekel. 
(Resda ne razumemo, od kod – če se je vse to zgodilo pred stvarjenjem sveta – tista eksplozija po satanovem padcu.) 
V tem smislu je pekel večen – kajti niti angelski in vražji duhovi niti duše zveličanih in pogubljenih ljudi ne umirajo. 

John Milton, Izgubljeni raj, iz I. knjige

(Vera Christiana Religio), 80. razdelek 

Nese nas tok tehnoloških sprememb, vemo, da se je naš planet začel združevati, in pripisujemo velik pomen pojmu mednarodne skupnosti. 
Datuma ustanovitve Lige narodov in nato Organizacije združenih narodov sta vredna, da si ju vtisnemo v spomin. 
Na žalost izgubljata na pomenu v primerjavi z drugim datumom, ki bi ga morali obhajati vsako leto kot dan žalovanja, toda mlade generacije zanj sploh ne slišijo. 
To je 23. avgust 1939. leta. 
Takrat sta dva diktatorja sklenila sporazum, ki mu je bila dodana tajna določba o medsebojni razdelitvi sosednjih držav, ki so imele lastne prestolnice, vlade in parlamente. 
Zaradi tega se ni samo razbesnela strašna vojna. 
Spet je bilo uvedeno kolonialno načelo, po katerem narodi niso nič drugega kot živina, ki se kupuje, prodaja in je v celoti odvisna od volje trenutnega lastnika. 
Njihove meje, njihova pravica do samoodločbe, njihovi potni listi so nehali obstajati. 
In samo čudimo se lahko, če se danes o tem, kako sta diktatorja pred štiridesetimi leti uporabila to načelo, govori šepetaje, s prstom na ustih. 
Vendar so nepriznane in nekaznovane kršitve človekovih pravic strup, ki deluje počasi in namesto prijateljstva ustvarja sovraštvo med narodi. 

Tukaj je načet problem tistega nemira, ki je prevzel pesnike XX. stoletja pri vsakem srečanju s “človekom z ulice” – v primerjavi z njim so se počutili prefinjene, zaprte v svojo “kulturo” in že zaradi tega nerazumljive, zato bi jih utegnil osmešiti, češ da se ukvarjajo z “nemoškimi” opravili. 
Kadar so se mu skušali prikupiti, tako da “so se spustili na njegovo raven”, rezultati niso bili dobri, ker poezija ne prenese tako prisiljenih dejanj. 
Odstavek, ki ga obravnavam, ni normativen, ampak samo diagnosticira pojav. 
Ta je vse do danes znan v Ameriki, kjer se tako pisci kot bralci novačijo skorajda izključno iz univerzitetnih kampusov. 
Naraščanje števila pesnikov in zanimanje študentov za poezijo nam ne bi smela zakrivati dejstva, da je v ozadju enaka medsebojna sovražnost med elito in povprečnimi zaslužkarji kakor v času francoskih poetes maudits. 
Sicer pa so naklade zbirk smešno nizke, kar vsekakor veliko pove. 

“Drugače je z otrokom v naši družbi. 
Njegov duh ni obremenjen s pravljicami, ve, da demonov in čarovnic ni, in svoj razum uri v tem, da ne bi verjel v take laži, pa četudi ga srce vleče k čudežnemu. 
Po drugi strani pa od najnežnejših let dobiva izčrpne informacije, ki se lahko, kar se tiče verodostojnosti, absolutno kosajo z vsakršnimi marnjami, ki jih pripovedujejo najdomiselnejši pisci pravljic. 
Rečejo mu na primer – in to tako avtoritativno, da ne ostane, ne more ostati niti senca dvoma – da ni res, da je zemlja negibna, kot je očitno, da se sonce ne vrti okoli zemlje, da nebo ni trdno telo, da je obzorje zgolj utvara in tako dalje.” 
Na ta način se po Šestovu poraja “v vsakomer izmed nas težnja, da bi kot resnico sprejemal samo tisto, kar z vsem svojim bitjem občuti kot zlagano”. 

Najbolj skrajna oblika nihilizma bi bil pogled, po katerem mora biti vsako verovanje, vsako spoznanje, da je nekaj resnično, zmotno, ker resničnega sveta sploh ni. 
Potemtakem: perspektivistična utvara, ki izvira iz nas (ker stalno potrebujemo višji, nenatančni, poenostavljeni svet).” 
Volja do moči, pomlad-jesen 1887. 
Citiram po angleškem prevodu Walterja Kaufmana in R. J. Hollingdala (op. Cz. 
Miłosza). 

1983

ki si mi dal preroški dar, a si mi težo

Nisem pretirano vnet častilec narave, ker je narava bolečina, toda vseeno čutim lastno, vsebno navzočnost drevesa, živali, rože, medtem ko za Gombrowicza obstajajo samo kot grožnja. 
Tudi zame, samo da je še nekaj za njimi. 
Ali bi Gombrowicz znal napisati zen pesem? 
Ali mu je bila dostopna kontemplacija, če ne štejemo kontemplacije v umetniškem ustvarjalnem dejanju? 
Kar koli rečem v obrambo sebe, praznovernega otroka, bi bil zlahka obrnil proti meni. 
Moliš k Bogu? 
K sebi moliš. 
Feuerbach da capo. 

Usoda me je rinila v smeri soglašanja z Gombrowiczevimi stališči, ne da bi puščala kaj prostora transcendenci. 
Bolezen v najtesnejši bližini mora imeti takšne posledice. 
Tedaj se razgali, da je duh popolnoma ujet v celice organizma. 
Leta sem moral to gledati!

Jeanne je bila zame kar dobra šola miselnega alpinizma in počutil sem se zares obodrenega, če je rekla: “De noveau tu as oublié d’etre bete,” kar pomeni nekaj takega kot: “Spet si pozabil biti neumen.” 
V filozofiji je predstavljala jaspersovski eksistencializem in njegovo “filozofsko vero”. 
Nota bene, z Jaspersom sem se pogovarjal o verski vzgoji otrok. 
Velik pomen je pripisoval svetopisemski tradiciji in je, čeprav katolicizmu ni bil naklonjen, katoličanom priporočal katoliško vzgojo otrok kot pot k svetemu pismu. 
Podobno me je Albert Camus nekoč vprašal, ali se ne zgražam, ker on, ki je ateist, pošilja otroke k prvemu obhajilu. 

Eden izmed glavnih mitov poljske književnosti, mit pesnika, ki ga za življenja ne razumejo, mit Norwida, pa ponovno sodi čisto na repertoar boeme, in boem, potepuh je bilo Norwidu sojeno ostati vse življenje, vse od njegove pripadnosti “varšavski boemi”. 
Od svojih francoskih vrstnikov se je ločeval po tem, da si je za cilj svojih napadov namesto prostaštva bourgeois izbral prostaštvo plemstva.

Rimski pesniki so sanjarili o pobegu iz mesta h kmečkim opravilom na svojih vaških posestvih. 
Kitajski pesniki dinastije Tang naravnost govorijo o zatekanju kam v hribe, daleč od dvora in trga. 
Ti besedi, dvor in trg, nastopata skupaj in pomenita tako državo kot tudi celotni vrvež povprečnih ljudi, ki jim želi pesnik ubežati. 
Topos umika in bukolični topos sta si sorodna in nisem čisto gotov, da krožki ruske inteligence v štiridesetih letih XIX. stoletja niso bili okuženi s sanjarjenji o idili, vsaj takrat, ko so v Petersburgu razpravljali o Fourierjevih falansterah. 

Literarno-umetniškim druščinam, ki močno občutijo svojo drugačnost od okolja in svojo vrednost – pa naj z veseljem udrihajo čez družbo ali ne – je lahko v tolažbo prebiranje starih pesnikov, pri katerih pred 1.200 leti naletimo na isti občutek solidarnosti proti. 
Kakor v naslednji pesmi velikega pesnika Tu Fuja, ki je živel od leta 712 do leta 770 n. št.: 

Kako drugačen je starec iz tokave ob potoku:

Pesništva se sramujemo, ker se spočenja preblizu dejavnosti, ki jim pravimo intimne. 

Razlika med pesništvom, v katerem “jaz” pripoveduje o sebi, in tistim, ki “opeva bogove in junake”, ni velika, saj so v obeh primerih predmet opisa mitologizirani stvori. 
Pa vendar...

Kult umetnosti

Muzeji, fotografije, reprodukcije, arhivi filmskih trakov. 
Sredi vsega tega preobilja pa posamezniki, ki se ne zavedajo, da jih obdaja vsepričujoči spomin in obkoljuje, napada njihovo omejeno zavest. 

O izgonu pesnikov iz Republike se vedno piše satirično. 
Zakaj? 
Ustanovljena je bila, glejte, posebna inkvizicija, ki zasleduje nepoboljšljive rimače. 
Iz te znanstvene fantastike je treba pogumno odstraniti satirični ton in se vživeti v zadrege inkvizitorjev, ki niso majhne, saj že sama številčnost pesnikov zapeljuje v skušnjavo, da bi z njimi sklenili premirje, kakor se je dogajalo v nekaterih policijskih državah, ki so na lastne stroške tiskale zbirke nerazumljivih pesmi. 
Dramatičnost akcije bi izvirala iz tega, da bi ogromne množice državljanov razvado prikrivale, tako da bi se pojavila kategorija navideznih spreobrnjencev, podobnih nekdanjim maranom v Španiji. 
Ihtenje in kriki družin, ki so v njihovem domu našli pesem. 
Hkrati pa stalni boj organov pregona z lastno slabostjo, z zavestjo o lastnih pesmih, ki so jih zagrešili skrivaj. 

Seveda, po vojni. 
Pred vojno sem se malo zadrževal v taki druščini, ki bi jo zanimala filozofija. 
Gotovo, ta druščina je bila v Varšavi. 
Prijateljeval sem z nekaterimi filozofi, se pravi z Bolesławom Miciñskim, in takrat sem spoznal tudi Tadeusza Juliusza Kroñskega. 

Ti spominski eseji so gotovo avtobiografski, toda Miłosz avtobiografskost vključuje na povsem samosvoj način. 
V predgovoru pojasnjuje, da se je hotel izogniti omejitvam običajnih avtobiografij, v katerih avtobiografski detajl nadkrili zgodovino krajev ali narodnostne skupine, ker je ta pač vzeta za samo po sebi umevno, torej “normalno”, zato si je omislil lastno metodo, namreč umakniti posameznika iz prvega plana in poskrbeti predvsem za ozadje ter gledati nase kot na sociološki objekt, zunanji svet pa popestriti s spomini in subjektivnimi mnenji. 
S tem je posegel na mejno področje z vedami, kot so antropologija, zgodovina, sociologija, kar je v skladu z njegovim zanimanjem za vse, česar se ne da strpati v ustaljene predalčke legitimnih literarnih zvrsti. 

Isto misel eksplicitno pojasni tudi v Rodni Evropi: “Od vsega, kar sem prebral o slikarstvu, mi je menda najbolj všeč kratka Baudelairova razprava o Constantinu Guysu. 
Ta slavospev krinolini, pudru in rdečilu je pameten, ker je človeka mogoče doseči samo po ovinkih, po vsem, kar je njegov podaljšek in nenehna maškarada, se pravi, v njegovem zgodovinskem trenutku.”

ki si sledita, ne zmenita za smisel

vsaj beseda, na umrljivih ustih obujena, 

Izbrane pesmi (Wiersze wybrane), 1980

Legende sodobnosti: okupacijski eseji, pisma – eseji Jerzyja Andrzejewskega in Czesława Miłosza (Legendy nowoczesności: Eseje okupacyjne, Listy-eseje Jerzego Andrzejewskiego i Czesława Miłosza), 1996 

1997 Širša okolica. 
Prevedla Katarina Šalamun – Biedrzycka. 
Nova revija, št. 177/178, januar-februar, str. 88-94: Večer, Ob branju Dnevnika Ane Kamieñske, Osat, kopriva, Linné, Sprava, Kovačnica, Udeleženec, Prvega decembra, Lahko noč. 

Katoliška vzgoja

O cenzuri

Šolska ura biologije


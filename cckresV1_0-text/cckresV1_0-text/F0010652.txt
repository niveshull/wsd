Prireditev je obiskalo okrog tri tisoč ljudi, med njimi veliko že upokojenih delavcev, delovno aktivnega prebivalstva je bilo manj. 
"Dela se nisem nikdar branil. 
Po poklicu sem monter montažnih hiš in svoje delo imam rad. 
K sreči sem sedaj zaposlen za nedoločen čas; smilijo se mi mladi, ki delajo le pogodbeno. 
Ne morejo niti najeti kredita, brez kredita pa danes skoraj ne moreš živeti," je dejal eden od obiskovalcev prireditve.

V torek se je iztekel rok, do katerega je moral predsednik uprave Nove Ljubljanske banke (NLB) Marko Voljč nadzornemu svetu podati predlog za sestavo nove uprave NLB. 
V NLB so potrdili, da je seznam pripravljen, po poročanju Radia Slovenija pa ga je Voljč nadzornemu svetu poslal v torek. 
Kot je znano, mora biti na seznamu do pet članov novega vodstva NLB, ki bo banko vodilo naslednjih pet let. 
Voljč, ki mu je nadzorni svet 9. januarja podaljšal mandat, mora torej predlagati še največ štiri kandidate, od katerih bo eden prišel iz belgijske bančne in zavarovalniške skupine KBC, ki ji je vlada 19. aprila sklenila prodati 34-odstotni delež največje slovenske banke. 
Nadzorni svet NLB bo o novi upravi NLB predvidoma odločal sredi maja.

Na borznem trgu je za tri odstotke višji tečaj delnic Kolinske in enotni tečaj je končal pri 4180 tolarjih. 
Za malenkost zaostajajo delnice Gorenja in tečaj se je približal 3150 tolarjem. 
Edina panoga, pri kateri je bilo v torek zaznati padec, je farmacija. 
Predvsem delnice Leka, njihov tečaj se je spustil na raven 60.000 tolarjev, tečaj delnic Krke pa je ostal na ravni 37.300 tolarjev. 
Tečaja delnic Save in Žita ostajata na ravni 25.000 tolarjev, tečaj delnic Mercatorja pa se je utrdil nad ravnjo 20.000 tolarjev. 
Ob koncu trgovanja je bilo treba za delnico Petrola plačati več kot 30.500 tolarjev, povečalo pa se je tudi povpraševanje po delnicah "primorskih trojčkov", predvsem zaradi visokih dividend.

Tisti, ki bodo poskušali štiri tedne zdržati brez cigarete, so morali prijavnico na CINDI Slovenija poslati do včeraj, med njimi pa bodo po štirih tednih izžrebali nagrade. 
Udeležence bosta spodbujala množična udeležba in podpora medijev; nagrade bodo lahko dobili tisti, ki bodo prestali biokemični test, vzdržnost pa bo morala potrditi tudi priča, ki jo bodo udeleženci navedli na prijavnici. 
Posebno nagrado bo dobil tudi tisti, ki bo h kampanji spodbudil največ kadilcev.


Spoštovanje in bit

II.

Kultura nas je tako močno opozorila na naravo, da je nismo samo opazili, temveč smo jo v veliki meri tudi spremenili v fetiš. 
To ima svojo praktično plat. 
Fetiš potrebuje veliko manj skrbi in nege kakor pa narava v izvirnem pomenu te besede. 
Krave v Indiji, ki veljajo za svete, so sicer nedotakljive, vendar so tudi neoskrbovane. 
Živijo in poginjajo v veliko bolj žalostnih okoliščinah, kakor pa, če bi jih molzli in klali za meso. 
To je velikokrat prispodoba sodobnega odnosa do narave: ko nas je kultura nanjo dovolj močno opozorila, da je ne moremo več prezreti, odgovarjamo na ta klic namesto skrbnosti z malikovanjem. 
Malikovanje je cenejše in udobnejše. 
Tako preprosto! 
Grozljiva vizija prihodnosti, kakor jo opisuje nemški pisatelj Dirk Fleck v svojem družbeno utopičnem romanu Go!, ko naj bi tehnokratska elita v imenu ohranjanja okolja prevzela absolutno oblast in na ekološki miselnosti zgradila novo obliko totalitarizma skrbnost do narave pa bi uresničevala s sistemskim malikovanjem narave in z zabijanjem politično policijske pregrade med njo in človekom, se v svojih konturnih oblikah že zarisuje pred našimi očmi.

Okolje, v katerem velika večina ljudi danes živi, že dolgo, ponekod tisočletja, ni več «naravno”. 
Odkar so našli človekove kemično proizvedene strupe celo v večnem ledu severnega in južnega tečaja, je govorjenje o «naravnem okolju” mogoče samo še kot konverzacijska vaja dobro razpoložene družbe, ki nima namena kontrolirati pravilnosti izrečenih trditev. 
Svet, v katerem živimo, pa naj se nam zdi še tako «naraven”, je v resnici že lep čas skoraj toliko «umeten”, kakor so umetne naše konzerve, kemična tekstilna vlakna in toliko drugega. 
Reke so že davno regulirane, nekdanje gozdne površine so že stoletja, če ne tisočletja spremenjene v obdelovalna polja, zrak je vse bolj mešanica industrijskih plinov, morje vse bolj deponija industrijskih odplak. 
Ob vseh teh spremembah bi težko rekli, da je vse, kar je umetno, tudi strupeno, neživo, nepristno kakor tudi vsega, kar je naravno, po človekovi roki še nespremenjeno, ne moremo razglašati za človeku vedno koristno in prijazno. 
Naj bo sodobna hiša zgrajena iz še tako «umetnih” materialov, je za človekovo varnost, zdravje in počutje, kolikor so ti materiali res strokovno izbrani in prav uporabljeni, vsekakor koristnejša, varnejša, bolj zdrava in prijetna, kakor pa «naravna” votlina. 

Kaj ima vse to opraviti z narodom? 
Zakaj je mogoče imenovati narod v istem mahu z naravo in kulturo? 
Je to še en prst, ki kam kaže? 
Če kaže, kam in s kakšnim namenom? 
Komu kaže? 
Kaj hoče z njim storiti?

KRŠČANSTVO IN KULTURA NOVE EVROPE...

«Cerkev, ki je bila v enaki meri mati pesnikov in svetnikov, je v zadnjih dveh stoletjih prepustila venec pesniške umetnosti tujcem in si je pridržala samo še venec svetništva. 
Svoj čas so na njenih tleh skupaj rasle palme in lovorjev grm; Dominik in Dante, svetost in pesništvo. 
Palme si je ohranila, lovor pa je prepustila drugim.”

Današnja Evropska zveza ni projekt kulture ali vere, bolje kulture in vere, saj druga brez druge ne more in sta v bistvu eno v dveh agregatnih stanjih, temveč je projekt finančnega kapitala. 
V koroški izdaji Die Kleine 25. marca so ob komentarju «evropskega vrha” v Stockholmu našteti povzeti cilji Evropske zveze: trg dela s polno zaposlitvijo, liberalizacija trga energije in povezava kapitala; boj proti revščini; pospeševanje novih tehnologij in raziskovanj. 
Ni vse slabo, kar je v teh ciljih našteto. 
A tu ni niti besede o kakem kulturnem samozavedanju evropskega človeka, o sistemu in hierarhiji evropskih vrednot, o skupnem duhu Evrope ali celo o skupnem evropskem jeziku, v katerem bi lahko prišlo do renesance evropske kulture.

Prepiri, spori in spopadi med «kulturniki“ so neprimerno srditejši in bolj nekulturni kakor pa spori med gospodarstveniki ali celo vojaškimi strukturami. 
V Sloveniji še ni bilo slišati, da bi kak podjetnik prišel oklofutat ministra za finance, vsekakor pa je to storil filmski «genij“ s slovenskim ministrom za kulturo prav tistim seveda, v tem je nekaj olajšanja in tolažbe, ki je take samooklicane «genije“ podpiral v škodo resnične kvalitete. 
Kakšna kultura vlada na samem ministrstvu za kulturo, o tem bi se dalo pisati satirične romane in veseloigre. 
In tako najbrž ni samo na ministrstvu za kulturo v Ljubljani, tako je najbrž povsod, vsaj približno tako, kjer država na ministrski ravni skrbi za kulturo tako, kakor je še stoletje prej skrbela za kult in bogočastje.

Če že ima človek kakšno identiteto, potem te ni mogoče registrirati in opisati, še najmanj na kakšnem uradnem dokumentu. 
Predvsem pa identiteta po svoji naravi ne more biti predmet ogrožanja in tako tudi ne predmet obrambnih prizadevanj in bojev. 
Ogroženo je lahko samo to, kar je sestavljeno in s tem spremenljivo. 
Identiteta, kolikor pri človeku lahko o njej govorimo, pa je prav to, kar je enovito, kar se ne more spremeniti, kar je vedno sebi enako, torej po svojem bistvu ne more biti ogrožena, in je vsako opravičevanje ali motiviranje kakršnih koli sporov ali bojev s strahom za «izgubo identitete” neutemeljeno in nesmiselno.

Čeprav nimamo gotovosti o tem, ali identiteto sploh imamo, še toliko manj pa bi jo lahko opisali ali kako drugače prikazali, pa je zaradi pridobitve tega notranjega miru, brez katerega tudi zunanji in socialni mir ni možen, zelo pomembno, da se v to skrivnost kontemplativno poglabljamo. 
Tega pa ne moremo delati neposredno, saj je identiteta za nas nevidna in neulovljiva. 
To lahko dosegamo samo posredno, tako, da luščimo plast za plastjo naših posebnosti, minljivosti in obrobnosti, ki so se nam dosedaj kazale in oglašale z napačno etiketo identitete. 
Vse te stvari bi rade bile prav tako večne in same sebi enake kakor resnična identiteta, zato si nadevajo identitetno masko in nam skušajo ustvariti iluzijo prave identitete. 
Tako nas pripravijo do tega, da jih imamo za bistvo našega bitja, da smo zanje zaskrbljeni, da nas je zanje strah, da smo se pripravljeni zanje žrtvovati in bojevati. 
Če bi nam uspelo odluščiti vse luskine teh iluzij, potem bi nazadnje prišli do identitete same. 
Tega ne zmorejo niti največji mojstri duhovne rasti, temu se je mogoče samo približevati.

Je mogoče spoštovati bitje, četudi človeško, ki živi v taki samoprevari, ki je zmožno tako površno misliti in dojemati, da se da prevariti na pol razumljenemu staremu glagolu? 
V nadstropju človekovih domnevnih, a v resnici le iluzornih zakladov ni mogoče najti ničesar, zaradi česar bi veljalo človeka spoštovati. 
Njegova pretenzija po imetju ga dela smešnega, pajacastega, nezrelega in po vrhu še hudobnega in nevarnega. 
Če do človeške bede, ki si domišlja, da lahko kaj ima, ne čutimo ravno prezira, kar bi bil upravičen odgovor na človekovo posedovalno norost, potem lahko čutimo do njega v najboljšem primeru usmiljenje, nikakor pa ne spoštovanje. 
Celo ljubezen lahko naklonimo človeku, ki misli, da res kaj ima, da je res kaj v polnosti njegovega, kakor nam je zapovedana in iz katere ni izvzet nihče, tudi najbednejše bitje ne, a nikakor ne moremo čutiti in gojiti do njega spoštovanja. 
Kakor besede same povedo: spoštovanje je stvar obojega: čutenja in gojenja. 
Srce in razum skupno sestavljata razmerje spoštovanja, ena sama od obeh reči bi ne zadostovala. 
A naj si prizadevata kakor hočeta, srce in razum, človeka v njegovi posestniški iluziji ni mogoče resnično spoštovati. 
Mogoče ga je ljubiti, kljub temu, mogoče ga je sovražiti, prav zaradi tega, mogoče ga je zaničevati in prezirati, tudi zaradi tega, ni pa ga mogoče spoštovati. 
Zaradi tega prav gotovo ne!

Ali se bo tudi naša civilizacija rešila s pomočjo tega «čudeža”? 
Tega ne vemo, toda naša naloga je, narediti ga bolj verjetnega. 
Ošlak je z esejem, ki je pred nami, prispeval svoj delež.

Antologija sodobne slovenske kratke proze: Sunflanke de Alpoj, (v esperanto)


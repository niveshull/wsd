Ta argument je seveda mogoče zavrniti, češ da so priročniki iz serije pisani za ljudi, ki se težko pripravijo celo do tega, da bi se pretolkli skozi enega: vsaka knjiga je torej vesolje zase, vsaka je namenjena povsem novim bralcem, vsaka mora ponavljati navidezno redundantne osnove. 
Zato me načelno kot recenzenta ne bi smelo motiti dejstvo, da Rathbone na straneh 1-170 in 245-263 (v segmentih pa tudi kje drugje) tematsko ponavlja Gookina. 
Pa vendar me je motilo: motilo me je zato, ker v izvedbi zaostaja za Gookinom. 
(Sicer pa prisluhnite samo zvenu priimkov obeh avtorjev. 
Medtem ko je Gookin izvirno telebansko ime, saj ‘gook’ v angleščini med drugim pomeni tudi ‘bedarijo’, pa je Rathbone po zvenu blazirano aristokratski. 
Nič čudnega, če je slavni avtorjev soimenjak Basil igral v filmih skoraj brez izjeme same prekanjene malopridneže.) 
Gookin mi je postregel s kopico zanimivih nasvetov, svaril in podrobnosti; Rathbone me je utrujal.

To, golobčki, pa ni več ‘lahkotno brskanje’ po knjigi. 
Ne, ne, gre za duhovno pustolovščino, ki terja iznajdljivost, potrpežljivost in metodičnost.

Da povzamem: priročnik zahteva od telebanov veliko preveč inteligence, potrpljenja in jasnovidnosti (in to celo pri tkim. ‘comic relief’ dostavkih, ki so često tako mehanično humorni, da so povsem posiljeni - ti si pa razbijaj glavo z njimi!). 
Zaradi kratkega stika na relaciji angleščina- slovenščina je njegova uporabnost bistveno okrnjena (razen morda za slovenske leksikologe). 
Ker so Okna sama po sebi ‘trotelziher’, je mera predvidljivosti morebitnih problemov pri njih nujno manjša od tiste pri DOS-u: posledica je, da je v knjigi premalo tistih specialnih instant nasvetov, ki tako dobro rešujejo telebanske bralce Gookinovega DOSA ZA TELEBANE. 
Veliko vprašanje je, ali je tisto, kar po vseh teh minusih ostane, še vredno nakupa.


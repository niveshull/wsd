Microsoft si je v zadnjih mesecih močno prizadeval, da bi programski jezik C# uveljavil kot standard. 
Kot kaže, mu bo to dokončno uspelo, saj ne manjka veliko, pa bo mednarodna organizacija ISO jezik C# in pripadajoče izvršno okolje CLI (Common Language Infrastructure), bolj znano v Microsoftovi interpretaciji kot .NET Framework, sprejela kot mednarodni standard. 
To pomeni, da bomo morda v prihodnje našli prevajalnike za C# tudi pri drugih podjetjih. 
Toda kritiki jezika in predvsem načina, kako ga želi Microsoft uveljaviti, so še naprej glasni. 
Očitajo predvsem to, da Microsoft zaradi svoje moči na trgu skuša uveljaviti izdelek, ki ga je razvil za doseganje še večje konkurenčne prednosti. 
Ne glede na to, ali prinaša resnične prednosti pred jezikom C++ ali ne, ostaja dejstvo, da je Microsoft na področju C# v nekajletni prednosti in bodo zaradi tega tekmeci še na slabšem.


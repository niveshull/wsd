"Minila so leta pljuvanja /po ljudeh /.../ rad te imam in nikoli ne /bo drugače, če sem /blefer, genij ali burkež", pomenljivo zapiše pesnik Jurij Hudolin v svoji najnovejši pesniški zbirki Govori ženska, v kateri je ta "'princ ljubljanskih ulic', pesnik 'temne strani meseca' postal glasnik dveh, pesnik dvojine, ki nam govori, da 'Ajdbog' še vedno meče senco prek sveta, da pa v temi njegove sence obstaja tudi svetloba, čeprav neredko melanholično pridušena". 
Zadnji navedek je iz spremnega eseja Petra Semoliča, v katerem je nakazal na "tisto v polnosti realizirano nežnost, ki se je v Jurijevi poeziji že vseskozi nakazovala kot pesnikova temeljna poetična in etična opredelitev".


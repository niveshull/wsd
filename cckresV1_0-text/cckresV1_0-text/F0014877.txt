Če v začrtanem modelu uvajanje pojma diskurz zares omogoča artikulacijo sfere javnosti iz komunikacijskega stališča, potem seveda lahko razlikujemo tudi posebne kontekste, v katerih se posamezni diskurzi manifestirajo in jih hkrati neprestano oblikujejo: ti so deli javne komunikacije kot občega konteksta jezika javnega komuniciranja in jih bomo imenovali domene javne komunikacije. 
Opredeljevanje domen javne komunikacije je tako kot vsaka analiza v kontekstualni lingvistiki zopet nujno povezano s konkretnimi socialnimi in zgodovinskimi okoliščinami določenega kolektiva, ki ga opazujemo. 
V vsaki posamični družbi se torej lahko pojavijo specifične domene javne komunikacije in teoretično je možno, da je njihovo število med ena (ali nič, če predpostavimo, da obstaja družba brez sfere javnosti) in neskončno. 
Ta težava v določevanju števila domen javne komunikacije je povečana tudi s tem, da se tudi diskurzi virtualno pojavljajo v neskončnem nizu, zlasti če izhajamo iz predpostavke strukturalne lingvistike, po kateri vsaka sprememba v elementih ali odnosih znotraj jezikovnega sistema spreminja tudi sam sistem. 
Neskončno množenje domen in diskurzov ne bi samo v veliki meri otežilo konstituiranje lingvistike javne komunikacije (morda bi ga celo povsem onemogočilo), ampak tudi ni v skladu z intuitivnim razumevanjem govorca glede števila podkodov, s katerimi ta dejansko razpolaga v svoji komunikacijski matrici. 
Zato bomo predpostavili, zanemarajoč nekatere razlike, ki zares obstajajo med diskurzi javne komunikacije, da se v vsaki družbeni skupnosti oblikuje določeno število izrazito relevantnih domen, katere se prepoznavajo po tem, da s pomočjo komunikacije in tudi s pomočjo ostalih oblik človeške prakse tvorijo homogenejše celote znotraj splošne strukturiranosti družbe: ker so jezikovna dejavnost, druge oblike prakse in družbene strukture v stalnih interakcijah in ker se kolektivno izkustvo o teh interakcijah neprestano prelamlja v jeziku in v govoru, pridobivajo te relevantne domene svoje prepoznavne oblike ne samo v formalnih in vsebinskih značilnostih diskurza, ampak tudi v jeziku nasploh, toliko kolikor ta služi ljudem za klasifikacijo in artikulacijo spoznanega univerzuma. 
V neki drugi terminologiji Lafont 1978., v kateri se jezik manifestira kot "osvajanje" sveta za človeka s pomočjo logosfere, bi lahko rekli, da je razdelitev na domene javne komunikacije vsebovana tudi v logosferi vsake družbe. 

1) Najprej moramo raziskati, na katere domene se lahko razdeli javna komunikacija kot kontekst jezikovne dejavnosti in katere so tiste značilnosti diskurza, ki se v teh domenah konstituirajo.

3) Zatem bi morali preučiti, s katerimi inštrumenti in mehanizmi razpolaga družba v celoti in posamezne družbene skupine pri regulaciji medsebojnih komunikacijskih (in simbolnih) odnosov. 

Poudarili smo že, da niso domene javne komunikacije v vsakem konkretnem času in prostoru samo rezultat sinhronično proučevanih silnic, ki izhajajo iz socialnih odnosov in razporeditve statusov in vlog v njih, ampak tudi rezultat diahroničnih dejavnikov, ki pripadajo kulturni, civilizacijski in zlasti družbeni tradiciji določene skupnosti. 
Če v središče proučevanja postavimo globalne značilnosti sodobnih družb, ne glede na to, koliko se te v nekaterih svojih segmentih sicer opirajo na različne civilizacijske tradicije, se zdi, da na področju javne komunikacije vse bolj prevladujejo tisti njeni načini, ki v osnovi temeljijo na "zahodni" - ali še bolj zoženo, (zahodno)evropski - tradiciji, ki se je od 16. stoletja naprej začela na podlagi svoje ekonomske propulzivnosti vsiljevati kot najbolj izdelan model proizvodnje in blaga ter družbenih odnosov, političnih shematizmov in - končno -komunikacijskih obrazcev. 
Čeprav je bila popolnost rešitev, ki jih nudi ta tradicija, dvomljiva in podvržena upravičenim kritikam tudi od znotraj (iz strani njenih nosilcev) in še več od zunaj (s strani tistih, katerim je bila, neredko tudi s silo, vedno pa ekspanzionistično, vsiljena), je neizpodbitno dejstvo, da so danes te rešitve še vedno bolj ali manj splošno sprejete. 
Prav tako vsaj od pojava modernega racionalizna v filozofiji na teoretski ravni in francoske revolucije na (povsem nepopolno realizirani) praktični ravni, te rešitve vsebujejo nedoseženi "ideal" konstituiranja javnosti in njene relacije do sfere zasebnosti, "ideal", ki se v globalni, čeprav evropocentrični, projekciji kaže kot občečloveški. 
O številnih upravičenih in nekaterih verjetno manj upravičenih kritikah tega "ideala", ki izhajajo iz novih družbenih odnosov in statu nascendi, ki jih želi prebuditi postmoderno mišljenje, bomo govorili kasneje. 

Individualizacija funkcije poetskega diskurza, ki je tu začrtana na podlagi izbora dveh časovno zelo oddaljenih točk v teoretski interpretaciji, seveda ni bila tako premočrtna niti toliko enoznačna, kot bi lahko to na podlagi teh dveh primerov zaključili, vseeno pa je na določen način simptomatična. 
Lahko nam namreč pomaga pri iskanju pojasnila, zakaj se je spremenilo mesto poetskega idioma v topografiji javne komunikacije. 
Umetniška izjava je bila, kot je že poudarjeno, v naši tradiciji najstarejša potrjena in v pisavi natančno fiksirana oblika jezika javne komunikacije in dolgo časa je bila, ne samo v antičnih družbah, ampak tudi v kasnejših obdobjih, vse do modernih obdobij, nedvomno visoko umeščena v vrednostni hierarhiji javnih idiomov. 
Zato je v številnih družbah predstavljala osnovni vzor, s pomočjo katerega so se implicitno ali eksplicitno formulirala pravila konstruiranja jezikovnega sistema, ki se je uporabljal v vseh domenah javne komunikacije, zlasti pred pojavom standardnih jezikov; še več, v trenutku, ko so se oblikovali standardni idiomi v mestnih družbah, je bila njihova osnovna "konstrukcija" skoraj redno prevzeta iz umetniškega diskurza in zato terminološka razlika med standardnim jezikom in književnim jezikom še danes ni v mnogih jezikih povsem jasna. 

Predlagani model, s katerim preučujemo jezik v javni komunikaciji, je zasnovan, kot smo že večkrat poudarili, na več predpostavkah. 
Med njimi je zagotovo temeljna tista, po kateri se, kot ena od rezultant (predvsem komunikacijskega) delovanja in socialnih relacij, domena javnosti lahko razlikuje od sfere zasebnosti. 
V tej domeni se, po drugi hipotezi, izkazujejo specifične vloge in statusi, ki izhajajo iz različnih družbenih odnosov in katerih trajni ali občasni nosilci so posamezni člani družbe. 
Ti v skladu s tretjo predpostavko del svoje individualne identitete pridobijo tako, da "igrajo" določene družbene vloge in da "osvajajo" statuse, osnovno zagotovilo te identitete pa je določena vrsta identičnosti s samim seboj od začetka do konca posameznega življenja. 
Ta identičnost po eni strani izhaja iz njihove individualne telesnosti in po drugi strani iz njihove sposobnosti, da sami sebe spoznajo kot edinstveno osebnost. 
Z drugimi besedami; na abstraktnejši ravni predpostavljamo, da se človek v družbi (in to pomeni tudi v avtopercepciji in v percepciji drugih) izkazuje kot individualni subjekt, v kartezijanskem pomenu te besede (torej sposoben racionalnega spoznanja in samospoznanja), in da na ta način, ko vstopa v odnose z drugimi individualnimi subjekti, konstruira tudi kolektivne, transindividualne socialne subjekte. cf. Puhovski 1990. 
Tako je struktura določene družbe sestavljena iz stalnih in spremenljivih odnosov, ki so vzpostavljeni med posameznimi skupinami in individuumi, mreža teh odnosov pa se lahko v pomembnem delu razbere iz uporabe jezika in zlasti iz uporabe jezika v javni komunikaciji.

Precej bolj homogeni komunikacijski kolektivi v domeni politike so politične stranke in interesna združenja (na primer sindikati), ki so, v modernem smislu, nastali v tistem trenutku, ko je v državah novega veka prenehala obstajati absolutna oblast vladarja in njegov prav tako absoluten vpliv na oblikovanje politične javnosti. 
Zato se v tej javnosti lahko artikulirajo različni interesi, ki tu medsebojno tekmujejo, da bi osvojili oblast ali sodelovali v njej. 
Ti interesi se reprezentirajo kot interesi cele družbe ali nekaterih njenih delov (razredov, slojev ali drugih socialnih skupin), njihov vpliv na javnost in uspešnost njihovega predstavljanja pa se preizkuša bodisi neposredno na volitvah (v primeru političnih strank v parlamentarnih demokracijah, na primer) bodisi posredno (v delovanju sindikatov in drugih interesnih združenj). 
Politične stranke in združenja so, kot smo videli, osnovni izvori političnega diskurza, za katerega je vedno značilna določena stopnja ideologizacije, ta pa se zaznava tako na strani izraza kot na strani vsebine jezika, ki je uporabljen v javni komunikaciji. 
Glede na to, da so smeri in načini ideologizacije pri različnih strankah v principu različni, jih lahko prepoznavamo na podlagi idioma, ki ga uporabljajo.

Tudi v tem primeru lahko modelska shema samo deloma reproducira dejanske procese oblikovanja občega idioma javne komunikacije, saj ti niso odvisni samo, kot smo že poudarili, od sinhroničnega konteksta in komunikacijskih potreb ter socialnih silnic, katere iz njega izhajajo, ampak tudi od številnih diahroničnih pogojev, ki so vezani na tradicijo javne komunikacije v določeni družbi, saj se ta komunikacija nikoli ne odvija samo v prostoru, torej brez časovne dimenzije, v kateri se realizira kontakt z lastno preteklostjo, kateremu pomaga obstoj pisave in pismenosti. 
Zaradi tega obči idiom javne komunikacije neredko v sebi vsebuje številne elemente, ki ne pripadajo neposredno idiomom, ki so značilni za jezikovne kolektive, ki v določenem trenutku prevladujejo v socialnih relacijah, ampak predstavljajo "ostanke" nekaterih starejših jezikovnih stanj in uporab. 
Glede na to, da mora biti obči idiom javne komunikacije polifunkcionalen in mora torej zadovoljevati različne aktualne komunikacijske potrebe, v principu poseduje značilnost, katero so teoretiki Praškega lingvističnega kroga imenovali elastična stabilnost: ta idiom se tako kot vsak drug idiom v uporabi hkrati menja, s tem da se prilagaja novim potrebam komunikacije, vendar tudi ohranja dlje od drugih idiomov stalnost svojih pravil in norm, in sicer z namenom zagotavljanja možnosti razumevanja sporočil, ki so nastala v predhodnih obdobjih (in ki so, najpogosteje, zapisana ali - v današnjem času - "arhivirana" s pomočjo neke druge tehnologije, in ne z pisavo). 

Razen implicitnih norm so sankcije za kršenje jezikovnih norm včasih tudi eksplicitne: njihova najbolj razširjena oblika, ne samo po pojavitvi jezikovnega standarda, ampak tudi v predstandardizacijskih obdobjih, se kaže v izobraževalnih procesih, kjer je učenje jezika (in skoraj brez izjeme govorimo o učenju jezika javne komunikacije) vedno povezano s kaznimi za napake. 
Težke in ponovljene napake lahko celo izzovejo izključitev iz izobraževalnih procesov, kar ima lahko zopet tudi posledice, ki so relevantne za socialni status kršitelja norme. 
V sedanjem obdobju, ko "jezikovna zakonodaja", kot bomo videli, doživlja izrazit razmah, se nekatere zakonske odredbe včasih nanašajo tudi na jezikovno normo, zlasti v zakonodajnih zbornicah tistih držav, katere želijo na določen način zaščititi lasten standardni jezik pred vplivi drugih jezikov: francoski in quebeški zakoni, s katerimi se prepoveduje uporaba tujih (zlasti angleških) besed v javni komunikaciji sta primera takih predpisov; te zakonodajne zbornice redno predvidevajo tudi eksplicitne kazni za kršitelje zakonov, čeprav - kot se zdi - brez večjih rezultatov.


Takšna rešitev, ki se danes zdi jasna in samoumevna, je bila v času nastanka OZN samo ena od možnih rešitev. 
Čeprav je večina ostalih držav sprejela privilegirani položaj največjih, so z dodatnimi amandmaji poskušali spremeniti način glasovanja v OZN. 
Avstralski delegat je tako na primer vztrajal pri zahtevi, da takšen način glasovanja nikakor ne more veljati za primere mirnega reševanja sporov, temveč samo za kaznovanje agresij. 
Salvador je zahteval, da se v primeru blokade delovanja varnostnega sveta o določenem problemu lahko izreče generalna skupščina in da v tem primeru varnostni svet spoštuje njeno odločitev. 
Mnoge druge države so protestirale tudi proti dvojnemu vetu, torej možnosti, da dajo velike sile vsako vprašanje najprej na glasovanje o tem, ali je »proceduralne« ali »neproceduralne« narave, in tako vsako proceduralno vprašanje spremenijo v »neproceduralno« ter s tem že na tej stopnji preprečijo, da se vprašanje sploh pojavi pred varnostnim svetom.


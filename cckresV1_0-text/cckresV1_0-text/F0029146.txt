Ko se človek odpove lirizmu, postane črnjenje strani preizkušnja: čemu pisati, da bi povedali natančno to, kar imamo povedati?

Res pa je, da je bilo vse, kar šteje, narejeno zunaj dvoma.

Včasih sem se pred mrličem spraševal: “Kaj ima od tega, da se je rodil?” in danes si zastavljam isto vprašanje pred katerimkoli živim.

Ko se svetloba odmika od zore in gre skozi dan, se prostituira, in odkupi se šele – etika somraka – ko zamre.

Samo Bog ima pravico, da nas zapusti. 
Ljudje nas lahko le izdajo.

V eni od kapelic tiste čez vse grde cerkve vidimo Devico, ki se s svojim Sinom vzpenja čez zemeljsko oblo. 
Napadalna sekta, ki je spodkopala in zavzela cesarstvo in od njega podedovala različne hibe, začenši z gigantizmom.

Prej bi mislil, da so bile tam davno pred njim in da jih je njegov prihod navdal z osupnjenostjo, od katere si še niso opomogle.

Vsakokrat, ko se mi kakšna stvar zazdi še zmerom možna, imam občutek, da me je nekdo uročil.

“Bistvo vsake popolne oblike je v tem, da se je duh osvobodi takoj in neposredno, pokvarjena oblika pa ga drži ujetega in je kot kakšno malovredno zrcalo, ki nam vrača le lastno podobo.”

Zmerom imamo občutek, da bi lahko bolje storili tisto, kar delajo drugi. 
Žal nas to občutje nikoli ne navda v zvezi s tistim, kar počnemo sami.

Če je lastnost modreca, da ne počne nič nekoristnega, potem sem največji modrijan: ne ponižam se niti do koristnih stvari.

S podobo mesta ne bi nikoli prišli do enakega rezultata. 
Nepojmljivo in čudežno je, da lahko meščan sploh kdaj zatisne oči.

Kako je bil oralen svet visoko nad našim! 
Bitja (moral bi reči ljudstva) živijo v resničnem le tako dolgo, dokler se bojijo napisanega. 
Ko se mu nekako privadijo, stopijo v lažno, otresejo se svojih starih praznoverij in si nakopljejo novo, hujše kot vsa druga skupaj.

Se upravičeno jezimo na nekoga, ki nam je rekel, da smo pošast? 
Pošast je po definiciji sama, in samota, četudi v nečastnosti, zaobsega nekaj pozitivnega, nekakšno izbranost, resda malček svojevrstno, a vsekakor neovrgljivo.

Bili so časi, ko sem si, kadar me je kdo razžalil, zamislil, da bi odvrnil najmanjšo namero po maščevanju, kako spokojno ležim v grobu. 
In sem se v trenutku pomiril. 
Ne prezirajmo preveč svojega trupla: kdaj pa kdaj nam lahko pride prav.

Človek se bolje obvlada in lažje sprijazni z bivanjem, če se je ostro odzval na zanikovalne, razkrajajoče knjige, na njihovo pogubljajočo moč. 
Pravzaprav gre za poživljajoče knjige, saj prebujajo energijo, ki jih zanika. 
Čim več strupa vsebujejo, tem bolj zdravilen učinek dosegajo, pod pogojem, da jih beremo v nasprotni smeri, kot bi nasploh morali brati vsako knjigo, začenši s katekizmom.

Vprašanje odgovornosti bi imelo smisel samo v primeru, če bi nas pred našim rojstvom vprašali za mnenje in če bi mi pristali, da bomo natančno tisto, kar smo.

Knjiga je odgoden samomor.

Morali bi obstati na stopnji črva, se izmakniti razvoju, ostati nedokončani, uživati v oddihovanju elementov in se spokojno iztrošiti v zamaknjenju embria.

Ko se zgodi nesreča, ki je bila napovedana, jo prenesemo desetkrat, stokrat težje kot tisto, ki je nismo pričakovali. 
Ves čas, ko smo se je bali, smo jo doživljali vnaprej, in ko izbruhne, se minule bolečine združijo s sedanjimi v gmoto, ki je neznosno težka.

Bog je tisto, kar preživi očitnost, da ni vredno misliti o ničemer.

“Tisti, ki je nagnjen k razvratu, je sočuten in dobrosrčen; tisti, ki so nagnjeni k čistosti, to niso.” 
(Sveti Janez Klimak)

V Evropi se sreča konča na Dunaju. 
Onkraj je sámo prekletstvo, od nekdaj.

Heraklej je bil kaznovan, ker so se mu posrečili vsi podvigi. 
Tudi Troja, preveč srečna, je morala propasti.

Najhujši zločini so bili storjeni iz zanesenosti, bolestnega stanja, ki je krivo za skoraj vse javne in zasebne nesreče.

Berem o Jovinianu, svetem Baziliju in o nekaterih drugih. 
Kaže, da ni bil v prvem stoletju spopad med pravoverniki in razkolniki nič bolj blazen od tega, na katerega so nas privadile moderne ideologije. 
Načini prerekanja, njegove strasti, norije in smešnosti so skorajda enake. 
V obeh primerih se vse vrti okrog neresničnega in nepreverljivega, ki postaneta temelja verskih in političnih dogem. 
Če bi zgodovina ušla enim in drugim, se je ne bi dalo več prenašati. 
Res pa je, da bi se v tem primeru končala, in to bi bil največji blagor za tiste, ki jo prestajajo, in za tiste, ki jo počno.

“Razsvetljeni despotizem”; edina oblast, ki lahko pritegne tistega, ki se požvižga na vse in ki ne mara pomagati pri prevratih, saj ne sodeluje niti v zgodovini.

Življenje ni nič, smrt je vse. 
A vendar nekaj, kar bi bilo smrt, ne obstaja neodvisno od življenja. 
Smrt je vseobča ravno zato, ker nima sebi lastne, razvidne resničnosti; nima svojega območja, a je navzoča povsod – kot vse, čemur manjka istosti, zamejenosti in lepega vedenja: nespodobna neskončnost.

Človek je gotovo začel moliti, preden je znal govoriti, kajti kako bi prestajal muke, ki jih je trpel, ko je zanikoval živalskost in se trgal od nje, brez godrnjanja in stokanja, ki sta poprejšnja oblika in naznanjajoče se znamenje molitve?

Zaman si ponavljamo, da ne bi smeli živeti nič dlje kot mrtvorojenec: namesto da bi jo ob prvi priložnosti pobrisali, se s silo blazneža oklepamo še enega dne.

Kakršenkoli uspeh notranje osiromaši. 
Ob njem pozabimo to, kar smo, odvzame nam muko naše zamejenosti.

Zadnji korak k brezbrižnosti storimo, če uničimo sam pojem brezbrižnosti.

Smrt ni čisto brez koristi. 
Mogoče bomo po njeni zaslugi spet našli prostorje pred rojstvom, naše edino prostorje ...

Zelo daleč od modreca je vsakdo, ki nima sreče, da je zaživa pozabljen.

Ko bi bil Rimbaud, kdove kako, lahko nadaljeval (kot bi si zamišljali jutro po nepredstavljivem, kakega Nietzscheja, ki je ves dejaven po Ecce Homu), bi bil moral nazadnje popustiti, se spametovati, razlagati svoje izbruhe, jih pojasnjevati, pojasniti sebe. 
Brezbožnost v vsakem primeru; čezmernost zavesti je le oblika skrunitve.

Bom še lahko ostal pokonci? 
Se bom sesul?

Človek se otresa nezdružljivih, nasprotujočih si ukazov in zdi se, kot bi se naša vrsta prav s tem, kar je na njej enkratnega, umeščala zunaj kraljestev. 
Na zunaj smo sicer nadvse podobni živali in prav nič božanstvu, kljub temu pa teologija bolje zarisuje naše stanje kot zoologija. 
Bog je anomalija; žival ne; toda tako kot Bog smo se tudi mi pregrešili zoper tip in obstajamo preko naših nezvedljivosti. 
Bolj ko smo na robu stvari, bolj razumemo tistega, ki je na robu vsega; morda dobro razumemo le njega ... 
Njegov primer nam je všeč in nas očara, in njegova anomalija, ki je največja, se nam zdi kot izpolnitev, kot idealni izraz naše izpolnitve. 
Toda naši odnosi z njim so skaljeni: ker ga ne moremo ljubiti brez dvoumja in skritih misli, ga zaslišujemo, nadlegujemo s svojimi vprašanji. 
Znanje, vzpostavljeno na razbitinah kontemplacije, nas je oddaljilo od esencialne povezanosti, od transcendentnega pogleda, ki ukinja začudenje in problem. 

Potem ko je krščanstvo iz nas naredilo blazneže, nas je proti svoji volji pripravilo k spočetju civilizacije, katere žrtev je zdaj: ali ni prav krščanstvo v nas spočelo preveč potreb, preveč zahtev? 
Te zahteve, te potrebe, ki so bile sprva notranje, so se izpridile in se obrnile navzven, in gorečnost, ki so jo izžarevale tolike nenadoma prekinjene molitve, ni mogla ne ugasniti ne ostati neuporabljena in se je zato zapisala služenju nadomestnim bogovom in kovanju simbolov po meri njihove ničnosti. 
In tako smo prepuščeni ponarejanju neskončega, absolutnemu brez metafizične razsežnosti, potopljeni smo v hitrost, namesto v zanos. 
To sopihajoče železje, replika našega nemira brez obstanka, in ti prividi, ki z njim rokujejo, ta parada avtomatov, ta procesija halucinirajočih! 
Kam gredo, kaj iščejo? kateri veter norosti jih nosi? 
Vsakič, ko me ima, da bi jim odpustil, ko podvomim o legitimnosti odpora ali groze, ki mi ju vzbujajo, se spomnim na podeželske ceste, v nedeljo, in že me podoba tega motoriziranega mrčesa utrdi v mojih gnusih in mojih strahovih. 
Potem ko je bila uporaba nog ukinjena, deluje hodec sredi teh paralitikov za krmili kot ekscentrik ali izgnanec; kmalu se bo zdel kot pošast. 
Nič več stika s tlemi: vse, kar se pogreza vanje, nam je postalo tuje in nerazumljivo. 
Odrezani smo od vseh korenin, nezmožni ravnanja s prahom ali blatom, in uspelo nam je prekiniti ne le z intimnostjo stvari, ampak celo z njihovim površjem. 
Civilizacija bi se v tem stadiju lahko zdela kot pakt s hudičem, če bi človek še imel dušo, ki bi jo lahko prodal. 

Vsaka trditev in še posebej vsako verovanje izvira iz nekega barbarskega temelja, ki ga je večina ljudi na srečo ohranila in ki ga je le skeptik – še enkrat: resnični, dosledni – izgubil ali uničil, tako da so od njega ostali le nejasni ostanki, prešibki, da bi lahko vplivali na njegovo obnašanje ali na potek njegovih idej. 
Četudi obstajajo posamezni skeptiki v vsaki dobi, naletimo na skepticizem kot zgodovinski pojav le v trenutkih, ko neka civilizacija nima več »duše« v Platonovem pomenu besede: »kar se giblje samo od sebe«. 
Kako bi duša ob odsotnosti vsakega načela gibanja sploh še imela sedanjost in še posebej prihodnost? 
In tako kot se je skeptik ob koncu svojega spodkopavanja znašel v podobnem razsulu kot ga je namenil gotovostim, tako se tudi civilizacija, potem ko je uničila svoje vrednote, z njimi vred pogreza in tone v razpad, v katerem se zdi barbarstvo edino zdravilo; tako je Salvien na začetku 5. stoletja zavpil Rimljanom: »Pri vas ni enega čistega mesta razen tistih, kjer živijo barbari.« 
V tem primeru je šlo morda manj za razbrzdanost in bolj za nered. 
Razbrzdanost, celo razuzdanost civilizaciji pristoji ali pa se ji vsaj privadi. 
Toda širjenja neredov se boji in takrat se obrne k tistim, ki se jim izmikajo, ki so ostali nedotaknjeni. 
In takrat začne zapeljevati barbar, navduševati začne tenkočutne, razdvojene duhove, ki mu zavidajo in ga občudujejo, včasih odkrito, večinoma na skrivaj, in si, ne da bi si to vedno priznali, želijo, da bi postali njegovi sužnji. 
Da se ga tudi bojijo, je nedvomno res; toda ta strah, ki ni prav nič odrešilen, nasprotno prispeva k njihovi bodoči podrejenosti, dela jih šibkejše, jih mrtvi in potiska še globje v njihove bojazni in slepe ulice. 
V tem primeru odpoved, ki je njihov edini izhod, ne prinaša toliko ustavitve presojanja kot pa volje, ne toliko poraza uma, kot poraz organov. 
Na tem stadiju je skepticizem neločljiv od fiziološke nebogljenosti. 
Robustna telesna zgradba ga zavrača in se mu izmika; nebogljeni ustroj klone in se mu prepusti. 
In če se ga bo želel otresti? 
Ker mu to z lastnimi sredstvi ne bo uspelo, se bo po pomoč zatekel h barbaru, katerega naloga ni reševanje, ampak ukinjanje problemov in z njimi tudi pretirane zavesti, ki jim je lastna in ki preganja šibkega celo takrat, ko se je odrekel vsej spekulativni dejavnosti. 
V tej zavesti se namreč neprestano poraja bolezenska, nezadržna potreba, predhodna vsaki teoretični neodločnosti, potreba, ki jo ima nemočni, da bi se v raztrganosti, trpljenju in frustraciji pomnožil, da bi bil krut ne do drugega, ampak do sebe. 
Namesto da bi um uporabljal, da bi se umiril, naredi iz njega samomučilno orodje: um mu priskrbi argumente proti samemu sebi, opravičuje njegovo voljo do propada, laska mu in si prizadeva, da bi mu življenje naredil neznosno. 
In v obupnem naporu proti sebi sili svojega sovražnika, naj ga že odreši njegovih poslednjih muk.

Nasprotno pa sledenje dvomu človeka slabi in je nezdravo; ne vodi ga nobena vitalna nujnost, noben interes. 
Če se ga oprijemamo, nas je k temu verjetno napeljala kakšna uničujoča sila. 
Bi lahko rekli, da se nam demon, ki ničesar ne odpusti, maščuje zaradi našega zavračanja sodelovanja pri njegovih poslih? 
Jezen je, ker nas vidi delovati na svoj račun, in zato nas omrači in uredi, da iščemo Nerešljivo z natančnostjo, ki nas dela nedostopne za vsako iluzijo in vsako realnost. 
In tako se iskanje, na katerega nas je obsodil, zvaja na metodičen padec v prepad.

Telo, ki se osamosvaja, ki se upira in noče več služiti – bolezen je odpadništvo organov; vsak hoče delovati na lastno pest, vsak nenadoma ali postopoma preneha igrati svojo vlogo in sodelovati z drugimi, prepusti se dogodivščini in muhavosti. 
Da bi zavest dosegla določeno moč, mora organizem trpeti in se celo razkrajati: zavest je na svojih začetkih zavest organov. 
Dokler smo zdravi, se jih ne zavedamo; šele bolezen nam jih razkrije, nas opozori na njihov pomen in krhkost, pa tudi na našo odvisnost od njih. 
V vztrajnosti, s katero nas opozarja na njihovo realnost, je nekaj neizprosnega; naj si jih še tako želimo pozabiti, nam tega ne dovoli; ta nezmožnost pozabe, v kateri se izraža drama, da imamo telo, zapolni naše prečute noči. 
Med spanjem smo deležni vsesplošne brezimnosti, smo vsa bitja, če pa nas prebudi in strese bolečina, smo le še mi sami, iz oči v oči z našo bóóljo, s tisočimi mislimi, ki jih vzbuja v nas in proti nam. 
"Gorje telesu, ki je odvisno od duše, in gorje duši, ki je odvisna od telesa!" 
– v osrčju takšnih noči v celoti dojamemo pomen teh besed Tomaževega evangelija. 
Telo bojkotira dušo, duša telo; oba sta nesrečna, nezmožna živeti v sožitju in skupaj izdelati zdravilno laž, dostojno utvaro. 

Živimo samo zaradi pomanjkanja znanja. 
Takoj ko vemo, se ne skladamo več z ničimer. 
Dokler živimo v nevednosti, videzi uspevajo in ohranjajo kanček nedotakljivega, ki nam omogoča, da jih imamo radi in jih sovražimo, da se z njimi mikastimo. 
Kako pa naj se merimo z blodnjami? 
Vanje se namreč spremenijo videzi, kadar jih, ko uvidimo svojo zmoto, ne moremo več povzdigovati v rang bistev. 
Véédenje, pravzaprav budnost, povzroča med nami in njimi vrzel, ki na žalost ni konflikt; če bi bila, bi bilo vse v najlepšem redu; tako pa pomeni zatiranje vseh sporov pogubno odpravo tragičnega. 
V nasprotju z naukom vedante je duša po naravi nagnjena k mnogoštevilnosti in razlikovanju: razcveti se le sredi prividov, oveni pa, če jih razkrije in se od njih odmakne. 
Prebujena ostaja brez moči in ne more ne sprožiti ne spodbuditi najmanjšega ustvarjalnega procesa. 
Ker je odrešitev nasprotje navdiha, pomeni za pisatelja zatekanje vanjo odpoved, celo samomor. 
Če hoče delati, naj sledi svojim dobrim in slabim vzgibom, predvsem slabim; če se jih otrese, se oddalji od samega sebe; njegove nesreče so njegova priložnost. 
Svojo nadarjenost bo najzanesljiveje zapravil, če se bo dvignil nad uspeh in polom, nad veselje in bóól, nad življenje in smrt. 
Če se jih bo skušal otresti, se bo nekega lepega dne znašel zunaj sveta in samega sebe, zmožen le še zamisli o kakšnem projektu, a obupan ob misli, da bi ga moral izpeljati. 
Če pustimo ob strani pisatelja, ima ta pojav splošen pomen: če nam je do učinkovitosti, je treba korenito ločiti med življenjem in smrtjo, zaostriti nasprotujoče si pare, čezmerno pomnožiti nezvedljivosti, se zatrpati v antinomijo, skratka, ostati na površini stvari. 
Izdelovati, "ustvarjati" pomeni prepovedati si jasnovidnost, imeti pogum ali srečo, da ne opazimo lažnivosti raznorodnosti, varljivega značaja številnosti. 
Delo je uresničljivo le, če se slepimo glede videzov; takoj ko jim nehamo pripisovati metafizično razsežnost, izgubimo vsa svoja sredstva. 

Prav nič neverjetno ni, da bo individualna kriza nekoč postala obča in bo na ta način pridobila ne psihološki, ampak zgodovinski pomen. 
In pri tem ne gre le za preprosto hipotezo: obstajajo znamenja, ki se jih moramo navaditi brati. 


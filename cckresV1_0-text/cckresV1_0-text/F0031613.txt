s Koroškega

Je bila prav dramatičnost in zagonetnost tega neugotovljivega in zato za vedno le domnevnega dialoga tisti moment, ki je tako dvigal Tisnikarjev pogled v zvezde, da je spregledal drvečo kovino na cesti, čeprav svetuje Wilhelm Raabe: Schau auf zu den Sternen, hab acht auf die Gassen! 
Glej k zvezdam, a pazi na pot pod nogami! 
Tudi o grškem filozofu Talesu, prvem izmed velikih, še danes kroži anekdota, kako se mu je njegova dekla smejala, ko je, zroč v zvezde, padel in vedno znova padel v luknjo na svojem dvorišču. 
A isti Tales je tudi sklenil ugodne najemne pogodbe z lastniki stiskalnic za stiskanje oljk, ko je predvidel dobro letino, in je tisto leto obogatel in tako pokazal nespametnemu svetu, da tudi filozof lahko zasluži veliko denarja in ne živi v uboštvu zaradi svoje nespretnosti, temveč zaradi tega, ker denar na njegovi tehtnici nima enake teže, kakor na tehtnici nemodrega človeka. 
Tudi Tisnikar je po svoje sklenil ugodne pogodbe s stiskalnicami in zadel ugoden čas za svoja olja, olja na platnu. 
Ne morem pa verjeti, da je za zunanji pogled tako kruto končal zaradi preziranja tal in prevelike koncentracije v zvezdah, kakor naj bi se bilo dogajalo Talesu in kakor naj bi se dogodilo njemu. 
Ni on, tako menim, gledal v zvezde, da bi zanemaril tla pod seboj, temveč se zdi, da je določena zvezda pogledala nanj in odločila trenutek in način odhoda, in je tudi ta odhod bil v tem smislu odhod skritega modrijana in nikakor ne nesreča nerodnega človeka, ki bi se zgolj izgubil v megli, čeprav se je za poročilo prometne policije izgubil v megli in ni videl prihajajočega vozila, kakor to vozilo ni videlo njega.

Morda se sliši nenavadno, a vendar je res: na svetu je razmeroma dosti ljudi, ki dajejo za dober namen in so pripravljeni sprejeti potrebnega in imajo čas za prijatelje. 
Malo, veliko manj pa je takih, ki so ob vsem tem pripravljeni pustiti drugega človeka pri miru, se ne vtikati v njegovo življenje. 
Darežljivost in gostoljubnost se tako rada družita s poskusi obvladovanja drugih in poseganja v njihova življenja. 
Tisnikar je sodil v tisto redko zvrst dobrih ljudi, ki svoje dobrotne geste ni zaračunaval z vmešavanjem v tuje življenje. 
K Tisnikarju si lahko prišel v kakršni koli vlogi in lastnosti in si tak lahko tudi neovirano odšel. 
Ni poučeval, ni dajal nasvetov, ni grajal, ni se zgražal, še manj da bi kaj naročal ali prepovedoval.

Da sta bila v Tisnikarju na delu dva slikarja, božanski, ki je delal incognito, in imenovani, mislinjski, ki je delal z imenom, izpričujejo nekatera nesoglasja na nekaterih njegovih slikah. 
Isti Tisnikar, ki je na večjem delu svojih slik razodeval pravo nezmotljivost v dobrem okusu, je v nekaterih, na srečo ne številnih primerih, kadar se je sam kot človek, kot Jože Tisnikar, «vmešal“ v to, kar bi moral raje prepustiti svojemu skritemu geniju, v kakšnem detajlu zdrknil v banalno in neokusno. 
To se mu nikoli ni zgodilo s Križanim! 
Nikoli z njegovimi pristnimi motivi iz secirnice ali iz gostilne, iz vaškega življenja, vaških porok in pogrebov. 
To se mu je zgodilo, kadar je skušal ustreči zaigranemu političnemu mirovništvu, ki se je še posebej intenzivno vgnezdilo v Slovenj Gradcu, pri čemer sam nisem čisto brez krivde. 
Žanrski vrinki «atomskih gob“ in podobne huje kakor naivne ideološke šare, kazijo nekatera njegova sicer dobra velika platna. 
In kljub temu so ta platna zame zanimiva. 
Kažejo namreč dvojnost Tisnikarjevega avtorstva in mojstrstva. 
Kjer je sam hotel vzeti stvari v roke, sam biti mojster, kjer ni poslušal notranjega Mojstra v sebi, je na srečo le v nekaj posameznih primerih izgubil čut za mero in okus. «Umetnost: to je sodelovanje med Bogom in človekom. 
Manj ko prispeva pri tem človek, toliko bolje!“ pravi Francoz Andrč Gilde.

Poleg Križanega in njegovega reduciranega stvarstva, zastopanega po kom vendar če ne po glasnikih velikega pretresljivega sporočila, kakor jih pozna človeško izročilo, vranih, konjih, mačkih, v nova skoraj pošastna bitja predimenzioniranih mačkih, vseh v drži nekega brezupnega opozarjanja in svarjenja, vse na Tisnikarjevih slikah opozarja in svari, predmeti in prostorja prav tako kakor živali, in te prav tako kakor ljudje, in ljudje prav tako kakor Križani, je glavni predmet Tisnikarjevega slikanja smrt. 
Smešni in tega slikarskega formata nevredni so vsi obupni in v svoji intelektualni rudimentarnosti kajkrat prav groteskni poskusi, «rešiti“ Tisnikarja pred očitkom, najpogostejšim in najglasnejšim, a tudi najbolj slaboumnim očitkom naše dobe, da je v svojem prikazovanju smrti in smrtnosti mračen in pesimističen, turoben in tako neprimeren za okraševanje meščanskega stanovanja. 
Za nebogljeno prismuknjenimi poskusi svetlejše interpretacije, češ da je Tisnikar vendarle slikar življenja in ne smrti, je za tistega, ki sliši in hoče slišati, odmeval krohot bogov. 

Vsako umetniško delo je v osnovi trdo delo kamnoseka, ki odbija nepotrebni kamen, da bi izluščil v njem skrito Venero; tudi delo glasbenika in plesalca, delo pesnika in dramatika, tako tudi delo slikarja in kiparja samega, iz čigar sveta primerjava prihaja. 
Umetnik ima komajda opraviti z Venero, v glavnem ima opraviti z jalovim kamnom, ki ga je treba odtolči in odklesati in ga odstranjevati. 
Jalovina in ne nebeško telo Venere, je umetnikov vsakdanji kruh. 
Ko se Venera nazadnje pokaže, umetnika navadno že ni več tam ali pa ga celo sploh ni več na svetu. 
Po svoje žalosten in pust poklic, komaj kdaj uspešen, zato morda potreben take romantične himere.

Postava in glava kneginje; tudi postarana postava in postarana glava še vedno vihar v plašču, čeprav nekako ukročen s kučmo, s prikupno, kakor da krotkost in ne nepotrpežljivo pravičniško srditost pokrivajočo kučmo še vedno postava in glava plemkinje, edine v tej republiki, ki ni prava republika, edine v tem ljudstvu, ki ni več pravo ljudstvo, ampak večjidel uboga, a prav v svoji ubogosti tako nevarna drhal. 
A ona, gospa Pavla Pudgar je bilo le za urade, Kevp je bilo ime hiše, Čekon je bilo ime očeta, ne očima, ki je bil, in po njem, možu, tudi mati, Mališnik; Donski je bilo izbrano ime za redke trenutke samoprikaza je bila tudi kot kneginja prava, čeprav v resnici tlačanka, prostakinja za pičlo dnino. 
Donski je bila in ne Donska, ker je bila Pavo in ne Pavla, kadar si je v izbranih trenutkih in med izbranimi svojimi nadela svoje imenitno aristokratsko oblačilo, ker je bila moški in ne ženska, kadar je bila najbolj iz sebe in zase in za nekaj svojih.

Tisti, ki mu je bilo vrnjeno pisanje, vrnjena risba, akvarel ali pastel, olje ali kipec v skoraj čarovniški izbi gospe Pavle, je dobil jasno sporočilo o mislih, ki so ob pregledovanju prešinjale varuhinjo prepovedanega, skoraj prepovedanega templja. 
Njena drža, njene kretnje, spet ob takih trenutkih bolj moške kakor ženske kretnje, a vendar po žensko nerodne moške kretnje, njen že ne več kontrolirani glas, njen crescendo, ki pa ni bil histeričen, kakor je bil sicer togoten; vse to je razodevalo, kakšni kremplji so skriti v dovolj elegantnih, čeprav zdelanih damskih prstih, ki so vračali preiskano, kakor da vračajo medicinski bris.

Prestopal sem se med nogo jeze in nogo žalosti, ker ni bilo mogoče preprečiti slaboumnega čvekanja od krajevnih oblasti naročenega in plačanega govornika. 
Ko ji življenje ni ustreglo v ničemer, ji je smrt ustregla vsaj nekoliko v njeni želji, da bi, kakor njen priljubljeni pesnik, gledala na svoj kraj od zgoraj. 
Leži na Mirju v fari sv. Jakoba v Mežici, poleg svoje matere in očima. 
Njeni, ki so bili očividno bolj njeni, kakor je sama mogla verjeti in sprejeti, so ji namesto plošče namestili kamnito knjigo, kakor je sama želela in svoji sestri Lenki izrecno naročala, kjer je na listu z leve napisano samo njeno ime: PAVLA, na listu z desne zapis, vzet z listka, datiranega s 16. 2. 90 in naslovljenega z: ŽRTVE ROJSTVA!, kar je zmota na ravni vere, a vendar resničnost njene tožbe in bolečine: «V garanje določeni in bedo, da smrt bi vse izjalovila.” 
Na listu, razgrnjenim ovojem črnogorskih cigaret, ki jih je v trenutkih najhujše stiske kadila, skoraj naskrivaj kadila, ko kak šolar na stranišču, s katerega je to vzeto in prepisano na kamen, piše še več, piše povzetek vse njene vere, izrečene in zavestne, ne nezavedne in življenjske, in njenega prepričanja: «Nepotrebna vmesnost med rojstvom in smrtjo, zločin do živih bitij.“ Na kamnu ni bilo prostora, da bi stalo tudi to, Milost je odvzela prostor, da kriva vera ne bi dobila trajnosti kamna.


Pisatelj Ciril Kosmač je v svojih delih z globoko občutljivostjo spregovoril o rodnih krajih in ljudeh, o primorskem človeku, njegovi ljubezni do domačije in materinega jezika, stiskah in upanju v različnih zgodovinskih okoliščinah. 
Čeprav ni nikoli pisal za gledališče, s svojimi deli vedno znova navdihuje gledališke ustvarjalce – na novogoriškem odru sta doslej že zaživeli Balada o trobenti in oblaku ter Tistega lepega dne, ob 100. obletnici rojstva pa je Srečko Fišer po motivih in odlomkih iz Kosmačevih besedil (Življenje in delo Venca Poviškaja, Pomladni dan, Balada o trobenti in oblaku, Tantadruj, Realizem in fantastika) oblikoval odrsko priredbo Pogovori, samogovori.

Primož Troha, Televizija Primorka, 9. aprila 2010

Novogoriško gledališče je okrogli obletnici rojstva in smrti priljubljenega primorskega književnika Cirila Kosmača (1910–1980) ustvarjalno zaznamovalo in počastilo z izvirno avtorsko izbiro in odrsko priredbo umetnikovih pripovednih besedil (Pomladni dan 1950, Balada o trobenti in oblaku 1956/7, Tantadruj 1959, Realizem in fantastika 1980 ter Življenje in delo Venca Poviškaja 1937), kakor so bila prvič objavljena v literarnih revijah Avtor gledališke priredbe Srečko Fišer, ki je za sezono 2000/01 v novogoriškem gledališču pripravil že tudi uspešno odrsko priredbo Kosmačevega filmskega scenarija Tistega lepega dne (Pesem in pevci), je v novo uprizoritveno celoto pod pomenljivim naslovom Pogovori, samogovori združil in smiselno povezal »samogovorni« lirski oz. osebnoizpovedni in esejistično-meditativni del o pisatelju (njegovih notranjih samospraševanjih in dvomih s samoposmehljivimi komentarji občutljivega in negotovega umetnika ter spodbudami njegove Muze od zunaj) ter »pogovorni« dramatizirani del, v katerem je z avtorsko »odrsko parafrazo« novele Življenje in delo Venca Poviškaja odrsko prepričljivo oživil moč, aktualnost in univerzalnost Kosmačeve žlahtno ljudske besedne umetnosti. 
Časovno je dogajanje postavil v leta »okrog 1955–1960«, krajevno pa v »podeželsko, boljkone abstraktno gostilno«, kjer se v skladu s slovensko tradicijo lahko razmahne tako umetnikov notranji svet kakor tudi polnokrvni značaji podeželskih slehernikov iz umetnikove novele.


V naši znanstveni kulturi pogosto gojimo zelo poenostavljene predstave o božanskem. 
V starodavnem svetu so 'bogovi' redko veljali za nadnaravna bitja s svojo osebnostjo in s popolnoma ločenim metafizičnim življenjem. 
Mitologija ni bila teologija v modernem smislu, temveč je govorila o človeških izkušnjah. 
Ljudje so verjeli, da so bogovi, človeška bitja, živali in narava neločljivo povezani, podvrženi istim zakonom in narejeni iz iste božanske snovi. 
Med svetom bogov in svetom ljudi sprva ni bilo nobenega ontološkega prepada. 
Ko so govorili o božanskem, so ponavadi govorili o določenem vidiku vsakdanjega življenja. 
Sam obstoj bogov je bil neločljiv od obstoja nevihte, morja, reke ali tistih močnih človeških čustev ljubezni, besa ali spolne sle ki so moške in ženske vsaj za trenutek povzdignila na drugo raven obstoja, da so svet ugledali z novega zornega kota.

Starejša kamena doba: mitologija lovcev

Logos se zelo razlikuje od mitološkega razmišljanja. 
Nasprotno od mita se mora logos natančno ujemati z resničnimi dejstvi. 
Ta način delovanja uma uporabljamo, ko želimo v zunanjem svetu nekaj uresničiti: ko gradimo družbeno ureditev ali razvijamo tehnologijo. 
V nasprotju z mitom je logos v svojem bistvu pragmatičen. 
Če se mit obrača k domišljijskemu svetu svetih arhetipov ali izgubljenemu raju, logos drvi naprej in poskuša nenehno najti nekaj novega, dopolniti stara spoznanja, ustvariti presenetljive nove izume in še bolj nadzorovati svojo okolico. 
Toda oba, mit in logos, imata svoje meje. 
V predmodernem svetu je večina ljudi spoznala, da se mit in razum dopolnjujeta; čeprav je vsak imel svoj ločen svet, svoje področje veljavnosti, so ljudje potrebovali oba načina razmišljanja. 
Lovec se iz mita ni mogel naučiti, kako naj ubije plen ali se učinkovito pripravi na lov, pomagal pa mu je, da se je spoprijel s svojimi zapletenimi čustvi pri ubijanju živali. 
Logos je bil učinkovit, praktičen in raumski, ni pa mogel odgovoriti na vprašanja o smislu človeškega življenja ali pregnati človekove bolečine in bridkosti. 
Joannes Sloek, Devotional Language (prev. Henrik Mossin, Berlin in New York, 1996), 5052, 6876, 135. Torej je homo sapiens od vsega začetka nagonsko razumel, da imata mit in logos različen namen. 
Z logosom je razvil novo orožje, z mitom in spremljevalnimi obredi pa se je sprijaznil s tragičnimi življenjskimi dejstvi, ki so grozila, da ga bodo strla in onesposobila.

To doživetje je bilo še zlasti globoko za novince, ki se še nikoli prej niso podali v jame. 
Verjetno so jame uporabljali za iniciacijske obrede, s katerimi so mladeniči postali lovci. 
Iniciacijski obredi so imeli osrednji pomen v starodavni religiji in so v tradicionalnih družbah še danes ključni. 
Eliade, Myths, Dreams and Mysteries, 194226; Campbell, The Power of Myth, 8185. Plemena svoje najstnike še danes ločijo od mater, iztrgajo iz skupnosti in jih podvržejo preizkušnji, ki jih spremeni v može. 
Kot pri potovanju šamana gre za proces smrti in ponovnega rojstva: deček mora 'umreti' in vstopiti v svet dolžnosti odraslih. 
Fante zakopljejo v zemljo ali grobnico; rečejo jim, da jih bo požrla pošast ali da jih bo ubil duh. 
Podvržejo jih hudi telesni bolečini in temi; ponavadi jih obrežejo ali tetovirajo. 
Ta izkušnja je tako intenzivna in travmatična, da posameznika za vedno spremeni. 
Psihologi trdijo, da taka osama in prikrajšanje ne povzročita samo regresivnega razpada osebnosti, temveč pod ustreznim nadzorom pripeljeta do konstruktivne reorganizacije globljih sil v posamezniku. 
Ob koncu preizkušnje fant spozna, da je smrt nov začetek. 
K svojcem se vrne z možatim telesom in dušo. 
Ker se je srečal s smrtjo in spoznal, da je tudi smrt samo obred prehoda v drug način bivanja, je kot lovec ali bojevnik pripravljen tvegati svoje življenje za svoje pleme.

Miti, v katerih Jahve ustvari svet tako, da umori morsko pošast, podobno Tiamat, so ohranjeni tudi v Svetem pismu. 
Iz 27,1; Job 3,12, 26,13; Ps 74,14. 
Tovrstna kozmogonija je bila priljubljena tudi med ljudstvi Srednjega vzhoda. 
Izražala je njihovo prepričanje, da je civilizacija neprekinjen boj, gromozansko prizadevanje vsem mogočnim oviram navkljub, da bi preprečili nazadovanje v brezoblično barbarstvo. 
Pesnitev Enuma eliš so recitirali četrtega dne praznovanja novega leta. 
Kot vsaka mitološka pripoved opisuje skrivnosten in neopisljiv dogodek, do katerega je prišlo v svetem 'vsečasju'. 
Tu ne gre za navaden zgodovinski pripetljaj, ki se je zgodil enkrat in nikoli več. 
Stvarjenje sveta je bilo nenehen proces; božanska bitka proti kaosu je še vedno potekala in ljudje so potrebovali dotok božanskih energij, da bi jih branile pred neredom in razdejanjem.

Do zdaj smo se v tem zgodovinskem pregledu ukvarjali z osrednjimi intelektualnimi, duhovnimi in družbenimi revolucijami, ki so ljudi prisilile k premisleku o svoji mitologiji. 
Po osni dobi več kot tisočletje ni bilo podobnega obdobja sprememb. 
V duhovnosti in religiji se še vedno zanašamo na spoznanja modrecev in filozofov osne dobe, status mita pa je ostal skoraj nespremenjen vse do šestnajstega stoletja našega štetja. 
V nadaljevanju tega zgodovinskega pregleda se bomo posvetili zahodu, ne samo zato, ker se je naslednje obdobje sprememb začelo tam, temveč tudi zato, ker je mitologija za zahodnjake postala pomanjkljiva. 
Posvetili se bomo tudi zahodnim religijam, ker naj bi te tri monoteistične vere temeljile na zgodovini in ne na mitologiji. 
Odnos drugih velikih tradicij do mita je manj spremenljiv. 
V hinduizmu zgodovina velja za minljivo in navidezno, zato ni vredna duhovnega premisleka. 
Hindujci se raje obračajo k svetu arhetipov. 
Budizem je poglobljena psihološka religija, ki s pridom izkorišča mitologijo kot zgodnjo obliko filozofije. 
V konfucijanstvu je bil obred vedno pomembnejši od mitoloških pripovedi. 
Judje, kristjani in muslimani pa verjamejo, da Bog deluje v zgodovini in da ga je mogoče doživeti v dejanskem dogajanju na tem svetu. 
So se ti dogodki res zgodili ali so 'samo' miti? 
Zaradi negotovega odnosa do mita, ki se je s Platonom in Aristotelom prikradel v zahodni um, so monoteisti občasno poskušali prilagoditi svojo religijo racionalnim filozofskim merilom, toda večina jih je prej ali slej spoznala, da to ni mogoče.


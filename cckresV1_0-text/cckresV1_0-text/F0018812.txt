Kjotski protokol je bil sklenjen leta 1997. 
Za celotni razviti svet je določil cilj zmanjšanja emisij toplogrednih plinov za povprečno 5,2 % med letoma 1990 in 2012. 
Petnajst držav, ki so bile v tistem času članice EU, je stopilo korak naprej in se skupaj zavezalo k zmanjšanju emisij za 8 %. 
Protokol je uvedel tudi prilagodljive tržno zasnovane mehanizme, vključno s trgovanjem z emisijami, da bi industrijsko razvitim državam pomagal doseči ta znižanja z manjšimi stroški in spodbudil vlaganja v projekte čiste energije v državah v razvoju in gospodarstvih v prehodu. 
Čeprav Združene države protokola niso ratificirale in zato formalno ne prispevajo k temu cilju, je EU začela izvajati konkretne ukrepe, da bi dosegla svoje cilje v zvezi z emisijami, ki upoštevajo raven gospodarskega in industrijskega razvoja vsake države članice posebej. 
Večina držav, ki so se leta 2004 pridružile EU, ima svoje lastne cilje, o katerih so se pogajale v okviru Kjotskega protokola še pred pridružitvijo Evropski uniji.

Temeljni kamen strategije EU za boj proti podnebnim spremembam je sistem EU za trgovanje z emisijami (EU ETS), ki je bil uveden januarja 2005. 
To je prvi mednarodni sistem za trgovanje z emisijami CO2, ki je postal tudi glavni dejavnik hitrega širjenja trgovanja z ogljikom po vsem svetu. 
Trgovanje z emisijami pomaga zagotoviti, da se zmanjšanje emisij doseže s čim nižjimi stroški. 
EU ETS trenutno vključuje približno 11 600 naprav v energetskem in industrijskem sektorju, ki so skupaj odgovorne za skoraj polovico emisij CO2 v EU. 
Sistem z določitvijo stroškov emisij ogljika iz teh naprav oblikuje trajno spodbudo za sodelovanje podjetij pri čim večjem zmanjšanju emisij. 
V okviru tega sistema nacionalni organi v vsaki državi EU dodelijo določeno število pravic do emisije za vsako napravo. 
Zgornja meja skupnega števila pravic ustvarja pomanjkanje, potrebno za delovanje trga. 
Podjetja, ki svoje emisije zadržijo pod ravnjo svojih pravic, lahko prodajo pravice, ki jih ne potrebujejo. 
Tista, ki imajo težave z usklajevanjem svojih pravic, morajo sprejeti ukrepe za zmanjšanje lastnih emisij (na primer vlagati v učinkovitejšo tehnologijo ali uporabljati manj energetskih virov z visoko vsebnostjo ogljika) ali kupiti dodatne potrebne pravice na tržišču, pri čemer dejansko plačajo drugemu podjetju, da zmanjša emisije v njihovem imenu. 
Podjetjem, vključenim v EU ETS, je dovoljeno uporabljati tudi emisijske kredite iz projektov za varčevanje z emisijami v državah, ki niso članice EU. 
To je organizirano v okviru mehanizma čistega razvoja (CDM) in projektov skupnega izvajanja (JI) Kjotskega protokola. 
Povpraševanje po teh kreditih je močna spodbuda za vlaganja v zamisli, ki zmanjšujejo emisije v drugih državah. 
Naprave v energetskem in industrijskem sektorju niso edine, ki zvišujejo raven CO2 v ozračju. 
Evropska komisija je zato predlagala širitev EU ETS od leta 2011 na hitro naraščajoče emisije iz letalskega prometa. 
Poleg tega pregled sistema, ki se trenutno izvaja, lahko pripelje do vključitve večjega števila sektorjev in plinov.


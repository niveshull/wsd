Na mejnih prehodih z Avstrijo, Italijo in Madžarsko je odpravljen carinski nadzor, še vedno pa se izvaja mejni nadzor. 
Ta bo ostal, dokler Slovenija ne bo začela v celoti izvajati vseh določil Schengenskega sporazuma, ki uvaja okrepljen nadzor nad zunanjimi mejami EU ter odpravlja nadzor nad mejami med državami članicami. 
Slovenija načrtuje, da bo Schengenski sporazum v celoti začela izvajati po letu 2006. 
Slovenski državljani lahko na celotno območje EU ter v Islandijo, Švico, Liechtenstein, Monako, Vatikan, San Marino in na Norveško vstopamo s potnim listom ali osebno izkaznico. 
Glede pridobivanja vizumov za vstop v nečlanice EU se za slovenske državljane ni nič spremenilo. 
Maloobmejne prepustnice veljajo še naprej. 
Na meji z Avstrijo, Italijo in Madžarsko bodo ukinjene, ko bo Slovenija postala del schengenskega območja. 
Še naprej pa se ohranjajo na meji s Hrvaško. 
Na meji s Hrvaško, ki je postala zunanja meja EU, Slovenija postopoma že uvaja schengenski režim. 
Fizične oziroma pravne osebe, ki bodo želele uvoziti blago, živali ali rastline iz držav nečlanic v Slovenijo ali katero koli drugo državo članico EU, bodo lahko ustrezen nadzor (inšpekcijski, veterinarski, fitosanitarni pregled itd.) opravile na šestih mejnih kontrolnih točkah. 
Trenutno to omogoča samo cestni mejni prehod Obrežje. 
V prihodnje pa bodo to omogočali še luka Koper, cestni mejni prehod Jelšane, železniški prehod Dobova, letališče Brnik in cestni mejni prehod Gruškovje. 
Na vseh drugih mejnih prehodih s Hrvaško pa se opravljata le varnostni in carinski nadzor. 
Za potovanje psov in mačk bodo 3. julija 2004 začela veljati nova pravila. 
Za potovanja med državami članicami bomo zanje potrebovali enotni potni list, v katerem bo potrjeno, da je žival cepljena proti steklini, ter identifikacijo (mikročip ali za 8-letno prehodno obdobje jasno razvidno tetovirno številko). 
Izjeme so Velika Britanija, Irska in Švedska, ki bodo zahtevale dodatne laboratorijske preiskave živali.

Za pomoč pri iskanju informacij, povezanih z Evropsko unijo, obiščite Center Evropa na Dalmatinovi 4 v Ljubljani, ki: • ponuja izčrpne informacije o vseh vidikih delovanja EU; • omogoča dostop do ključnih vsebin in dokumentov o EU; • ponuja publikacije v slovenskem jeziku, ki obravnavajo različne politike EU; • nudi uradne publikacije, zloženke in ostalo gradivo o EU v mnogih uradnih jezikih Evropske unije; • organizira okrogle mize, konference, seminarje, potopisne večere in druge dogodke, povezane z EU, ki se odvijajo v Avditoriju Centra Evropa; • obiskovalcem omogoča internetno raziskovanje evropskih podatkovnih baz in spletnih strani ter prebiranje domačih in tujih dnevnikov, tednikov in mesečnikov.


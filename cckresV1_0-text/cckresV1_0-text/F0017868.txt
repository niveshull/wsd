Vedeti je treba, da je v ponedeljek, 14. novembra, nadzorni svet družbe DARS sprejel poročilo naše komisije. 
Zato bi moral DARS ponoviti razpisni postopek. 
Dva dni kasneje, v sredo, 16. novembra, je bila ponovno sklicana seja nadzornega sveta, kjer se je začel, vsaj sam to razumem tako, politični pritisk na člane nadzornega sveta. 
Na podlagi novega mnenja finančnega ministrstva, ki ga je nadzorni svet prejel v torek, 15. novembra, torej dan po tem, ko je že sprejel mnenje naše komisije, je bilo poročilo komisije drugič zavrnjeno. 
Glede tega bi še povedal, da sem bil nekaj dni kasneje vabljen na sejo odbora za okolje in infrastrukturo, kjer naj bi kot predsednik komisije predstavil njeno stališče. 
Vendar se je že na začetku seje začela čudna igra, ki je nisem razumel. 
Postavilo se je proceduralno vprašanje, ali se bo poročilo komisije sploh poslušalo ali ne. 
Dejstvo je, da odbor ni organ, ki bi sprejel kakršnokoli odločitev, kljub temu pa poslanci niso hoteli poslušati niti informacije komisije. 
Rekli so, da bo že vlada povedala svoje stališče. 
Ampak vlada ni strokovni organ, naša komisija pa je bila sestavljena iz samih strokovnjakov, ki so pripravili pravno, finančno in gradbeno strokovno mnenje. 
Kaj takšnega se ni moglo zgoditi niti v prejšnjem sistemu, sedaj pa je to plod koalicijske obstrukcije z očitnim političnim motivom, da se ne sliši drugo mnenje. 
Osebno menim, da ima lahko takšno ravnanje ministrstva za finance in odbora globoke posledice za naše gospodarstvo, za pravno državo in vstopanje v Evropo, saj naj bi bila graditev avtocestnega križa eden največjih projektov Slovenije do leta 2000.

Ičo Vidmar


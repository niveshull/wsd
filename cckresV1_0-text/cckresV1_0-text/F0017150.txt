In vendar se je svet v obdobju po vojni spremenil, oviro pa so spretno obšli pod vplivom dveh dejavnikov. 
Najprej, z univerzalizmom človekovih pravic – potrjenim s Splošno deklaracijo iz leta 1948 in utrjenim s celo vrsto mednarodnih, regionalnih in svetovnih konvencij –, ki kliče po mednarodnem sodnem nadzoru. 
Tak nadzor se je začel uporabljati pri posameznih kršitvah, pa naj jih zagrešijo države, ki so priznale možnost individualne pritožbe (pritožbe pred regionalnimi sodišči in pred Odborom za človekove pravice pri OZN, ki se postopoma spreminja v kvazisodišče), ali pa so jih zagrešili posamezniki, ki so storili kazniva dejanja, ki veljajo kot »najhujša« v najširšem pomenu besede, na primer genocid ali kazniva dejanja zoper človečnost (ad hoc mednarodna kazenska sodišča in Mednarodno kazensko sodišče).

Ta dinamika pa se ne omejuje zgolj na sodne oblasti, pristojne za področje človekovih pravic, temveč se razvija tudi na področju trgovine, in sicer z igro »medsistemskih« stikov med sodišči enake narave, ki so bila ustanovljena na različnih geografskih območjih, kot na primer v Evropi (luksemburško sodišče za Evropske skupnosti in Evropsko unijo), v Afriki (sodišče v Vagaduguju za Ekonomsko in monetarno unijo Zahodne Afrike) in v Latinski Ameriki (sodišče v Quitu za And-sko skupnost). 
Potem ko je neki avtor pokazal, kako afriški in latinskoameriški sodniki »prevzemajo ureditev sodne prakse, ki zadeva temeljna načela skupnostnega prava, ureditev pravnih poti v povezanem sistemu in splošno teorijo pristojnosti«, je na podlagi tega sklepal na vznik »skupnostnega transkontinentalnega prava«.


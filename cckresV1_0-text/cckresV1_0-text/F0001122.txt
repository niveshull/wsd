Foto: Tina Ramujkić

Na puljskem festivalu so podelili tri nagrade hrvaškim veteranom. 
Producent Branko Lustig je dobil Vjesnikovo kristalno areno za promocijo puljskega festivala in hrvaškega filma v tujini. 
Režiser, scenarist in eden od pobudnikov festivala Fadil Hadžić je dobil novo priznanje Marijana Rotarja, ki ga mesto Pulj in festival podeljujeta posameznikom in ustanovam, ki so z idejami in dejanji združili mesto Pulj in film. 
Snemalec Tomislav Pinter Pičo je dobil nagrado Kreša Golika za življenjsko delo. 
78-letni Pinter je posnel sto filmov po svetu in v Jugoslaviji, nekaj tudi v Sloveniji (Potres, Dediščina, Vdovstvo Karoline Žašler, Iskanja, Na svidenje v naslednji vojni, Do konca in naprej, Umetni raj, Carmen, Patriot, Mokuš), snemal je celo za Orsona Wellesa. 
Nekoliko je razočaran, ker film o Marinu Držiću z Veljkom Bulajićem najbrž nikoli ne bo dokončan. 
Pravi, da je pri filmu potrebna sreča, da dobiš dober projekt in dobrega režiserja. 
"Če posnamem film, v katerem je dobra samo fotografija, to nič ne pomeni. 
V zadnjem času nisem imel pretirane sreče; zadnji film, ki je bil precej dober v vseh pogledih, je bil, se mi zdi, Carmen," pravi Pinter, ki je bil priznanja vesel. 
"Res mi je ljubo, da dobivam nagrado za svoje dosedanje delo, ker to pomeni, da se moje minulo delo ceni še danes." 
Kako tudi ne, ko pa je kot snemalec podpisal filme, kot so Rondo, Breza, Zbiralci perja, Samo enkrat se ljubi. 
Trenutno pripravlja film Ljubljana je ljubljena z režiserjem Matjažem Klopčičem.

Camille (Bebe Neuwirth) o moči žensk v filmu Družabnica na POP TV

BOLEZEN PRI 32 STOPINJAH


Izhodiščna cena za delnico je najmanj 2000 tolarjev in ker je vseh prodajanih delnic 330.814, bi to za celotni paket naneslo najmanj 661,628 milijona tolarjev. 
Ponudniki, ki želijo sodelovati v postopku zbiranja ponudb, morajo do jutri plačati vsakemu od prodajalcev varščino v višini desetih odstotkov izhodiščne cene za paket delnic posameznega prodajalca. 
Če bo na razpis prispelo več ponudb z enako najvišjo ceno, bo izbran ponudnik, ki bo na javni licitaciji, izvedeni takoj po odpiranju ponudb, ponudil najvišjo ceno. 
Prodajalci pa na podlagi izvedenega postopka javnega zbiranja ponudb niso zavezani k sklenitvi pogodbe z nobenim od ponudnikom.

Na evropskem prvenstvu v vaterpolu v Budimpešti so po treh odigranih krogih neporažene še Madžarska, Jugoslavija in Grčija. 
Reprezentanca Francije, ki je v kvalifikacijskem dvoboju izločila Slovenijo, je zaenkrat še daleč od prve točke.

V Sloveniji se že dlje časa pripravljamo na uvedbo schengenskega mejnega režima. 
Čakajo nas spremembe zakonodaje vse od nadzora meje, azilnega sistema in obravnavanja kaznivih dejanj do režima vizumov, posebno pa še vse, kar zadeva nadzor meje. 
Za neposreden nadzor bodoče schengenske meje bomo potrebovali 1878 policistov, skupno s kontrolo zelene meje pa 2300. 
To bomo storili postopno, s tem da smo na južni meji začeli izpopolnjevati policijske enote že lani, sicer pa bomo v prihodnjih letih na bodočo schengensko mejo premeščali tudi policiste z naših drugih mejnih prehodov. 
Seveda bo treba posodobiti tudi tehnično opremo, vključno z zračnimi in vodnimi plovili, kot so posebni helikopterji in hitri čolni, na letališču Brnik bo uvedena fizična delitev potnikov za notranji in zunanji promet, podobno bo na mejnih prehodih ob morju. 
Čakajo nas odprtje novih 27 mejnih prehodov, gradnja sodobnih objektov ob južni meji in adaptacija sedanjih za večje policijske enote. 
Na nekaterih območjih, denimo v Kopru in Brežicah, bodo ustanovili še po eno policijsko postajo.


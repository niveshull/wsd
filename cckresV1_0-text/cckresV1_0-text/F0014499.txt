Da se vrnem k igralskemu naboju: besedilo je študiozno in obenem živo. 
(Seveda govorim o originalu - prevajanje bo glede na povedano precejšen zalogaj za vsakogar.) 
Glasova protagonistov si kličeta, si odzivata, se poodmevala, persiflirata in parodirata drug drugega kot Papageno in Papagena (če me spomin ne vara) iz Čarobne piščali, obenem pa (posebno Green) pojeta po dve melodiji hkrati: in tista vrhnja, s katero prikrivata spodnjo, zaresno, je prav tako skrbno naštudirana. 
Zdi se mi, da obe vlogi ponujata kvaliteto, ki jo je redko zaslediti v komadih z mnogimi vlogami: posvečata se izključno sebi in druga drugi, tako da njune interakcije (če so dobro zadete) učinkujejo kot univerzalen ‘svet v sebi’. 
In ker sta osebi koncipirani kot človeka, ki sta si kot orožje proti življenjskim tegobam oblikovala humor, je dialog kljub resnobnosti tudi dovolj zabaven, da omogoča tkim. ‘komično sprostitev napetosti’.


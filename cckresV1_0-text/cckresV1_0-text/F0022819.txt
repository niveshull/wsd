Ker sem se namenil pisati o potovanjih, pa moram svojo nezanesljivo prvoosebno ednino relativizirati še dalje - z glagolskim časom. 
V pretekliku bi namreč še za nekaj let nazaj lahko zatrjeval, da popotnik bistvene eksponate za svojo spominsko zbirko nabira v knjigarnah, podzemnih železnicah, sprehajališčih, restavracijah, hotelskih savnah in bazenih. 
Še dalj nazaj, v prepretekliku, bi seveda prisegal na galerije, obiske kinopredstav, muzeje, pregrešno kulinarično razkošje ruskih bifejev, pa seveda kozmopolitsko bučanje in brnenje velikih letališč. 
V sedanjiku pa se mi že nekaj časa dogaja, da je edini polni vtis, ki se mi ohrani s potovanja - hotelska soba. 
Pravzaprav njena neverjetna samota, ki jo začutim, ko zvečer od tam opazujem morje velemestnih luči. 

zapusti stanovanje

Navada je, da avtor romana slehernemu pomembnejšemu liku nameni ta ali oni poklic, podobno, kot mu izbere postavo, barvo oči, znamko avtomobila in količino denarja na bančnem računu. 
V vsakem posameznem primeru se je najbrž odveč spraševati, zakaj je glavni junak šofer avtobusa, ne pa učitelj ali poklicni nogometaš, pa zakaj ima njegova ljubica črne, ne pa platinastih las. 
Vendar so med vsemogočimi poklici, ki jih ima na voljo romanopisec, nekateri manj naključno izbrani kot ostali. 
Tak je recimo duhovniški poklic. 
Duhovništva že ni mogoče obesiti komurkoli ne glede na njegove lastnosti in življensko zgodbo, če pa že, pomeni taka izbira bržkone enega od glavnih poudarkov romana. 
Za zdravnike bi bilo mogoče trditi nekaj podobnega. 
Ne sicer, da imajo podobe zdravnikov v literaturi kakšen značilen skupni imenovalec - če se malo ozremo po prebranih knjigah, so zdravniki zelo pisani, ter se razpenjajo od samovšečnih molierjevskih bebcev, prek osamljenih čehovljanskih intelektualcev, do izvežbanih in odgovornih profesionalcev iz novodobnih filmov in romanov. 
Kljub temu je očitno, da literarna podoba zdravnika skoraj ne more biti tako nevtralna in neobremenjena kot so recimo lahko (ni pa nujno, da so) podobe trgovcev, gradbenikov, kmetov. 
Zdravnik kot literarni junak redko deluje avtonomno, v skladu z notranjimi vzgibi, z lastno usodo. 
V tem smislu je žrtev svoje simbolne, nadosebne vloge, podobno kot se to v romanih sicer dogaja z diktatorji, disidenti, pa nenazadnje tudi z zelo lepimi ženskami. 
Zdravnik kot literarni lik je navadno tesno povezan z avtorjevim dojemanjem medicine, usode, naravnih in socialnih zakonitosti. 
Razlog zato je očiten; od primitivnih vračev, antičnih zdravnikov do sodobnih specialistov deluje medicina v neposredni bližini temeljnih skrivnosti življenja, smrti, narave. 
Lik zdravnika zato pogosto ni podoba človeka iz krvi in mesa, ampak sublimira avtorjev odnos do medicine - pa tudi sama medicina pri tem največkrat ni zanimiva sama zase, temveč zato, ker je najbolj vsakdanji in najbolj dostopen človeški poskus dojemanja in upravljanja s skrivnostjo življenja, z rojstvom, z boleznijo, s smrtjo. 

Osnovna formalna lastnost današnje, novoveške znanosti je verjetno - statistika. 
Preprosto rečeno to pomeni, da se znanost upa ukvarjati samo s tistim delom stvarnosti, ki poteka dovolj stereotipno in tipično za statistično potrditev. 
Znanost se naprimer upa ukvarjati z merjenjem toplote zvezdnih žarkov, ker se rezultati meritev dovolj smiselno ujemajo ne glede na to, ali jih meri isti človek trikrat zaporedoma, ali jih merijo trije različni ljudje, pa ali so ti ljudje v enem kraju ali v različnih krajih. 
In celo to, ali je kateri od merilcev sveže zaljubljen ali pa ima prebavne težave, na rezultate njegovih meritev nima bogvekakšnega vpliva. 
Znanost se torej upa ukvrjati le z najbolj enostavnimi in očitnimi pojavi, medicinci naprimer v glavnem opisujemo in študiramo le tisti manjši del bolezni z bolj ali manj katastrofalnimi posledicami (smrtjo, začasno delovno nezmožnostjo, invalidnostjo), nič pa nas ne mika zagristi v tisto večino vsakdanjih rev in težav, ki ljudi sicer težijo in bolijo, vendar pa ne vodijo v dokazljive in merljive katastrofe. 
Seveda lahko kdo reče: Prava figa s tako znanostjo! 
Kaj naj ob vseh svojih problemih počnem z izmerjeno toploto zvezdnih žarkov? 
In po svoje ima človek prav. 
Prav ima recimo v tistem delu svojega zgražanja, ki ga lahko artikuliramo; češ, saj to, s čemer se upa ukvarjati današnja znanost, še zdaleč ni cela stvarnost, ampak samo njen majhen del. 
Živa resnica! 
Tistega, s čemer se znanost ne upa ukvarjati, ker ne premore statistično dopustne metode, je najbrž bistveno več od tistega, s čemer se znanost upa ukvarjati. 
Če torej znanost danes upa meriti toploto zvezdnih žarkov, pa gotovo ne upa in ne bo upala karkoli reči o povezavi med zvezdno risbo na nebu in usodo nekega življenja. 
Kaj vraga je zvezdna risba? 
Gre za svetlobne vplive? 
(kaj pa, če so takrat oblaki?) 
Ali nemerljive gravitacijske silnice? 
Morda pa magnetne? 
Ali zgolj za časovne periode in so torej zvezdne slike samo svojevrstna ura? 
Pa je ta res vedno usklajena z našimi koledarji? 
Pa kaj niso včasih uporabljali drugačnih koledarjev? 
Kdo je vse skupaj preračunaval in kako natančno je to počel, kajti s časom se človek ne sme igrati! 
Sicer pa kaj je že čas? 
In če smo malo bolj zemeljski, kaj je človekova usoda in kako meriti njeno uspešnost in izpolnjenost? 
A gre pri tem za določitev odstotka uresničenega genetskega potenciala? 
In kateri, vraga, so tisti geni? 
Ne, ne, tehnološka znanost se s tem enostavno ne more ukvarjati, če hoče ohraniti svojo formo in tej pripadajočo verodostojnost. 
Pragmatična znanost našega tehnološkega časa pač reče: ukvajajmo se s tistim delom stvarnosti, ki ga zmoremo statistično verodostojno zajeti. 
In to je čisto v redu stališče. 
Manj v redu je seveda, če kakšen vernik znanosti trdi, da je prgišče stvarnosti, ki ga znanost upa obdelovati, obenem tudi celotna stvarnost. 
To pa je grd in "neznanstven" udarec mimo! 

nekega vojskovodje na hrapavi površini.

Shema povratne zanke je bila zelo dobro vodilo za razumevanje vrste nevroloških pojavov, zlasti takih, ki pomenijo stereotipne-refleksne odgovore na spremembe v okolju. 
Primer je uravnavanje telesne temperature, krvnega pritiska, mišične napetosti itd. 
V vseh teh primerih skušajo uravnalni mehanizmi vzdrževati čimbolj stabilne razmere - homeostazo. 
Sredi 60-tih let pa so shemo povratne zanke zakomplicirala odkritja, da možgani ne kontrolirajo le izvršilne mehanizme povratne zanke, ampak vplivajo tudi na čutila in s tem na zaznavanje. 
Največkrat torej ne gre za preprosto povratno zanko kot pri termostatu. 
Možgani lahko vplivajo na katerikoli del povratne zanke. 
Če naredimo primerjavo s termostatom, lahko možgani vplivajo na občutljivost merilca remperature, vplivajo na nastavitev željene temperature, določajo širino odklona od željene temperature, in seveda vplivajo na delovanje termičnega stroja, ki spreminja temperaturo. 
Ker ne gre več za preprost homeoststski sistem, so nekateri avtorji predlagali novo ime - homeoretski sistem, da bi poudarili fleksibilnost uravnalnega sistema. 
Na ta način uravnana količina, napr. krvni pritisk, ni uravnana na neki stalni vrednosti ampak ta vrednost neprestano "pleše". 
Analiza takega "plesa" navadno pokaže, da ne gre za naključne odmike od željenih vrednosti ampak za določene vzorce ki se stalno ponavljajo.

Metafora Kristusove smrti nazorno kaže nekaj osnovnih značilnosti učinkovitih metafor. 
Najprej je potrebno reči, da je metafora model realnosti, bolje rečeno, prostor, v katerem se je mogoče gibati kot v realnosti. 
Z drugimi, modernejšimi besedami: metafora je navidezna (virtualna) resničnost, podobna tisti, ki nam jo lahko v današnjem času simulirajo računalniški programi. 
V računalniški navidezni resničnosti se znajdemo v simuliranem okolju; čim boljši je simulacijski program, bolj "naravno" se nam odziva na naše "navidezne" gibe. 
In čeprav zapriseženi računalničarji proglašajo navidezno resničnost za revolucionarno nov kulturni pojav, ljudje že tisočletja preizkušajo svoje gibe in premike v navideznih duhovnih prostorih - metaforičnih prostorih. 
Dobra metafora nam nudi tako prepričljiv duhovni prostor, da lahko v njem spoznavamo in uresničujemo stvari, ki jih v realnosti ne moremo ali si jih ne upamo - v metaforah pa se gibamo brez strahu in zaradi tega povsem svobodno.

Po drugi strani pa je treba nedvoumno povedati, da je znanstveno raziskovalno delo nujen del kulturnega razvoja neke države, če le ta želi živeti na način razvitih zahodnih držav. 
Brez te dejavnosti predvsem ni kvalitetne univerze, kajti edino raziskovalna dejavnost učitelju omogoči, da v svojih teoretičnih študijih ne zdrkne izven območja realnega. 
Pri raziskovanju se mora človek nujno tesno oklepati dejstev, upoštevati mora realnost tako kot je, in zato raziskovanje predstavlja nujno ozemljitev , brez katere teorija slejkoprej spolzi v pretirano hipotetične in malo verodostojne besedno-logične izpeljave. 
Brez kvalitetnega raziskovanja zato ni kvalitetnih učiteljev, ki bi znali svojim slušateljem poleg teorije vcepiti tudi občutek za realnost, v okviru katere lahko stroka dosega smiselne in uporabne učinke. 
Kvalitetno šolani strokovnjaki pa so v malih narodih sposobni vsaj racionalno izbirati inovacije, ki jih prodajajo razviti, nato pa take inovacije ustrezno uporabljati in imeti od njih koristi. 
Z drugimi besedami: dobri strokovnjaki, ki se izšolajo na dobrih domačih univerzah, omogočajo malemu narodu, da do velikih vzpostavi vsaj racionalen trgovski odnos. 
Brez takih strokovnjakov pa lahko narod do velikih vzpostavi zgolj iracionalno, magično, domorodsko odvisnost, kar v končni fazi pomeni kupovanje steklenih biserov in plastičnih korald od velikih in plačevanje te brezvredne robe z biseri in zlatom. 

Opisano situacijo si strokovnjak zracionalizira navadno s tem, da s svojim ravnanjem rešuje položaj in ugled stroke, po drugi strani pa bo za razrešitev problema itak naradil vse, kar je v njegovi moči in torej s sprenevadanjem ne bo storjena nobena zaresna škoda. 
Pacienti bodo v okviru najboljših možnosti preživeli, nuklearke v okviru najmanjšega rizika delovale, tovarne v okvirih znosnega onesnaževanja proizvajale in dvigale nacionalno blaginjo, zdravila v okviru znosnih stranskih učinkov delovala, rasiskave v okvirih znosnih rizikov in izgub omogočale razvoj novih proizvodov. 

Zaradi redkosti in dragocenosti, ki jo predstavljajo, so mednarodno uspešne raziskovalne skupine močno podobne vrhunskim športnim, napr. profesionalnim nogometnim ali košarkaškim ekipam. 
Pa pri tem ne gre le za njihovo znanstveno ampak prav tako ekonomsko vrednost. 
Take skupine so jedra, okoli katerih se ustvarja sloves posameznih univerz. 
Sloves pa nujna dobrina, ki v velikih, kompetivivnih okoljih prinaša študente in njihove šolnine, raziskovalne projekte, donacije, zanimanje industrije. 
Jedro raziskovalne ekipe na ta način postane nekakšno podjetje, ki vsakemu članu ekipe za njegovo delo omogoča mnogo večje "raziskovalne dobičke " kot bi jih za enako delo imel kot posameznik. 
Raziskovalni dobički so v tem, da skupina skupaj s številnimi pridruženimi sodelavci, pa še študenti, zlasti podiplomci, proizvaja ogromne količine rezultatov in publikacij, ki se tudi s svojo množičnostjo in nenehno prisotnostjo vtisnejo v zavest mednarodne znanstvene srenje. 
V mednarodni hiperprodukciji znanstvenih informacij namreč šele kombinacija ustrezne kvalitete, količine in vztrajnosti lahko vzbudi tolikšno pozornost, da postane raziskovalna skupina mednarodno prepoznavna in znana. 
Zaradi naraščujoče znanstvene produkcije so minimalne kvalitativne in kvantitativne zahteve za mednarodno opaznost in prepoznavnost tako velike, da posamezni raziskovalec nima v tej tekmi nobene realne možnosti. 
Šele znanstvena produkcija, ki količinsko dosega skoraj industrijske dimenzije, lahko v kaosu mednarodnih publikacij prebije mejo opaznosti. 

Akademska internacionala

podijo male ptice proč. 
To te razjezi

napoditi, vendar vedno najprej preplašene

začneš streljati velike ptice. 
Kmalu

spomniš, da si hotel pravzaprav samo

Besede so eno redkih sredstev, ki jih imamo ljudje, da zmanjšujemo kaos v naših življenjih. 
Zato ni naključen biblijski stavek: "Na začetku je bila beseda ... in beseda je bila Bog. 
(Jan 1,1)" Z besedami stegujemo iz ust tisoče občutljivih tipalk, ki se dotikajo sveta in nam poročajo o njegovih oblikah. 
In kar je prav tako pomembno: z besedami lahko osebno zaznavo sveta usklajujemo s kolektivno in na ta način ohranjamo in obnavljamo svojo umeščenost v družbeno okolje. 

Vznemirljivo vprašanje, ki ga odpirajo Kocbekovi medvojni spisi, zadeva razmerje med nujnostjo in naključnostjo prevlade komunistov v OF. 
Je šlo pri enih in drugih za duhovne lastnosti, ki so po neki logiki nujno privedle do znanega rezultata, ali pa karte niso bile že vnaprej razdeljene in je bil končni izid posledica številnih, tudi nenamernih in naključnih potez posameznikov. 
Če upoštevam vztrajnost, s katero se je Kocbek znova in znova občudujoče loteval analize aktivističnega, demoničnega značaja komunistov, se mi zdi verjetno, da bi v opisani dilemi on izbral - nujnost. 

drobne predmete, zašite v rokavih,

topega zaznaš za očesom. 
Najprej te

Ker pač sem, kakeršen sem, želim že na začetku v opravičilo svojih morebitnih bizarnih pisarij opozoriti na znano Platonovo ugotovitev, da je tisto, kar se nam zdi naše vedenje in znanje, v resnici itak samo mnenje. 
Celo znanost, ki se nam predstavlja kot objektivno znanje, je pravzaprav samo trenutno skupinsko mnenje naše civilizacije. 
Platon tudi pravi, da nikoli ne moremo spoznati bistva stvari, pač pa vedno spoznavamo samo odseve, podobe. 
Zato je naše sleherno mnenje le ena od številnih možnih podob sveta, številnih možnih zgodb. 
Če hočemo karkoli bolje spoznati, ne bomo prišli daleč s trmastim iskanjem zgolj najbolj (ali celo edino) prave podobe; bolje je poiskati več podob, več projekcij, in se ne pretirano prisegati le na posamezno od njih. 
Tisto, kar me zato v življenju predvsem zanima, je iskanje novih, še neznanih podob o znanih stvareh. 
Z mojega stališča si je torej bolj dragoceno izmisliti maloverjetno zgodbo, ki ima v sebi nekaj novega, kot pa iz znanih preigranih shem sestavljati čim bolj "verjetno, objektivno in pravoverno podobo". 
To, da se čutim predvsem ustvarjalec, mi daje pravico pisati bizarne in maloverjetne zgodbe zgolj zato, da v njih morebiti zaslutim zanimiv fragment nove, še nikjer razkrite podobe. 
Druga pravila pa seveda veljajo za tiste, ki se bolj kot ustvarjalci čutijo upravljalci, ki v rokah kopičijo moč in odločajo o velikih ukrepih - taki pa že morajo sestavljati čimbolj verjetne podobe sveta, in se izogibati bizarnih prebliskov. 
Ker v svojih rokah nimam nikakršne nakopičene moči, me to odvezuje družbene odgovornosti za moja mnenja. 
In če bodo šla kljub njihovi osebni naravi komu na živce, naj zamahne z roko češ, saj gre samo za na silo (po naročilu) skovano prozarijo.

Ja, kot vsako nedeljo, sprehodi, Klarin voziček, risji pogled na Jakobovem težišču telesa in odskok, če se težišče preveč nagne s pločnika na cesto. 
Sicer pa mir brez dogajanja, manj se dogaja, lepši je občutek. 
Starinarski sejem ob Ljubljanici je iz nedelje v nedeljo imenitnejši, Nataša se je zagledala v staro, poslikano skrinjo, uspem jo odvleči stran ampak vem, kaj se bo zgodilo na koncu.

Literatura: Čudi me, da znanstveniki o tem ne spregovorijo, da ne odgovarjajo na razne špekulacije, ki se pojavljajo v časopisih. 
V zadnjem času se je recimo ogromno pisalo o kloniranju ljudi. 

Ihan: Ja, mislim ljudi, ki to izrekajo. 
Navadil sem se, da se o takih stvareh bolj molči. 
Ko kdaj preberem o kakšnem kulturniku, ki odkrije Boga in se vrže vanj, se mi to zdi patetično. 
Takoj si rečem: človek je prejšnji teden dvakrat prevaral ženo, zdaj pa se gre bogoiskateljstvo. 
To vedno uvrščam med patetiko in takemu človeku ne bi zaupal, da mi čuva denarnico, ko mečem žogo na koš. 
Pri prijatelju, o katerem sem govoril, pa sem videl, da gre za nekaj resnega, čeprav bi lahko tudi njemu marsikaj očital. 
Ampak zamislil sem se predvsem nad sabo, kar se sicer redko zadnje čase. 
V znanstvenem špilu ne rabiš neke Božje navzočnosti, kar me s stališča moje vzgoje v otroštvu malo žalosti.

Literatura: Če se bo tvoj sin nekega lepega dne v šoli učil, da je bil njegov oče postmodernist, kaj mu boš rekel, da drži ali ne drži?

Pogovor z doc. dr. Alojzem Ihanom Zdravniški vestnih, št 3, 1997

AI: Treba je napisati veliko slabih tekstov, da prideš do prvega znosnega. 
Pa ne gre toliko za tehniko pisanja, ki obremenjuje začetnika, kot za psihološke ovire. 
Začetnika naprimer obremenjuje, da mora vse, kar je dotedaj v življenju izkusil, povedati v eni sami pesmi, v eni sami zgodbi. 
To je seveda nemogoča naloga, rezultat je navadno nekaj neotipljivih abstraktnih fraz. 
Šele po sto in sto tekstih dobiš občutek, da je povsem dovolj, če v tekst zajameš samo tisti drobec življenja, ki ti je v danem trenutku na dosegu roke, otipljiv. 
Še hujša začetniška težava je napačni vtis, da je literatura psihološko izpovedovanje, podobno spovedi ali psihoterapiji. 
V resnici mora biti literatura skrajno nezasebna, neprizadeta. 
Bistveni del vsakega pisatelja je objektiven, neprizadet bralec lastnih tekstov. 
Če kdo piše prizadeto, terapevtsko, se ni sposoben objektivno brati in se seveda tudi ni sposoben vsak trenutek sproti usmerjati na zapleteni poti do lastnega literarnega izraza in obraza. 
Če bi seštel delovne ure, ki jih človek rabi za literarno zorenje, bi to verjetno preseglo ure, potrebne za zdravniško diplomo. 

AI: Kje pa. 
Nič bolj kot smo naprimer narod kinologov ali radiestezistov. 
Pesniki smo mala, statistično zanemarljiva manjšina. 
Je pa res, da je pesniško mišljenje eno redkih sredstev, ki v današnjem specialistično razbitem in nepreglednem svetu omogoča vzpostavljanje globalnega, človeško zadovoljivega odnosa do stvarnosti. 
Ljudje pravzaprav zvečina ne cenijo pesnikov toliko zaradi njihove poezije kot zaradi njihovega natreniranega občutka za orientacijo, ki v svetu varljivih videzov skuša nenehno kazati v smeri osebne, človeške dimenzije slehernega pojava. 
S tega vidika je mogoče tvegati trditev, da so pesniki značilno bolj realistični in ozemljeni ljudje v primerjavi s povprečjem populacije. 
To je posledica tega, da mora biti človek skrajno soočen s samim sabo, skrajno izčiščen, skrajno uglašen, če želi pisati učinkovito poezijo. 
V večini drugih poklicev, tudi v znanosti, je ustvarjanje bolj stvar rutine, izkušenj, moči. 
Tudi če človek kakšno obdobje ni optimalno uglašen in pošten do sebe, s svojo rutino rine naprej in niti drugim niti sebi navadno ne rabi priznati, da je skrenil, zavozil, izgubil smer. 
V poeziji pa se vse v hipu ustavi, in če ne razrešiš svojega položaja, svoje laži, za vedno obmolkneš. 
Večkrat pravim da pesništvo ni le talent, kako enkrat napisati pesem, ampak še bolj talent, kako ohranjati svojo občutljivost, kako se soočati s sabo, kako ukrepati v zavoženih situacijah. 
Šele tak talent omogoči, da pisanje nekomu postane način življenja. 
Ima pa ta nenehna skrb za svojo mentalno kondicijo, nenehno izčiščevanje in samoopazovanje tudi svoje neprijetne plati. 
Samozagledanost je domala poklicna bolezen literatov in nasploh ustvarjalcev, ki so usodno odvisni od svojih izčiščenih mentalnih refleksov. 
Seveda ne le teh, vsako pretirano ukvarjanje s sabo človeka pripelje v neke vrsto samozagledane invalidnosti: poglejte naprimer ljudi, ki se fanatično ukvarjajo s svojo zdravo prehrano, pa hujšanjem, fitnesom, preventivo raka, kariero ... 
Posledice te bolezni znajo biti silno zoprne, zato si človek že iz higienskih vidikov težko privošči, da po končani knjigi takoj začne pisati novo.

ZV: Kako je prišlo do tega, da ste leta 1993 postali odgovorni urednik revije Sodobnost, revije, ki je namenjena literaturi, kulturi?

ZV: Tudi aktualiziranje in moderniziranje revije?

Zjutraj sem se spet zbudil z glavobolom v čelu in na temenu. 
Nevidno, jekleno rezilo mi je sadistično razčehnjevalo kožo proč od lobanjskih kosti in vedel sem, da bo trajalo vse do večera, če ne bom naredil odločne poteze. 
Na živce so mi šli glavoboli, vso mladost tja do tridesetega leta nisem imel pojma, kako boli glava; včasih sem resda treščil z njo pri smučanju ali pri rokometu, včasih sem na zabavah pretirano mešal slaba vina in cenene koktejle, ampak tisto niso bili pravi glavoboli, tisto je bil mačji kašelj proti celodnevnemu, celotedenskemu ali celomesečnemu stiskanju lobanje z nevidnim primežem, ki nikoli ne popusti, če že, pa le zato, da v naslednjem trenutku še bolj strupeno stisne. 
Prvih nekaj let, ko so se glavoboli začeli pojavljati, me je vsak nov napad strahotno prestrašil, vsakič sem pomislil na možganski tumor in kot blazen letal na preiskave k nevrologom, očesnim zdravnikom, otologom, rentgenologom, elektrofiziologom, kardiologom, infektologom. 
Vedno je vsaj eden od specialistov opazil kaj sumljivega v svojih izvidih, potem sem ure in ure strmel v tisto sliko ali številko in se spraševal, kaj naprej? 
Mirno, čim manj opazno umirati, izzvenevati? 
Ali vsemu svetu razkričati brezčutno, absurdno, ignorantsko usodo, ki se kot razvajen otrok žoga s človeškimi dušami, in se ne zmeni, če katera po nesreči pade v gnojnico?


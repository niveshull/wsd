Mednarodno pravo je sistem pravnih načel in norm, s katerimi so določene pravice in obveznosti subjektov mednarodnega prava v njihovih medsebojnih odnosih in v mednarodni skupnosti. 
Države kot njegovi prvotni in najpomembnejši subjekti imajo odločilno vlogo pri ustvarjanju in izvajanju načel in norm mednarodnega prava in pri njihovem sankcioniranju.

Četudi ni bilo temeljnih načel Svete alianse, ki naj bi varovala status quo, medtem ko je načelo samoodločbe nenehno napredovalo in pridobivalo moč, je Sveta aliansa postala prvi primer trajnega organiziranja velikih sil za koordiniranje njihovega delovanja glede pomembnih mednarodnih vprašanj. 
Ta praksa se je nadaljevala v celotnem 19. stoletju v novi podobi kot Evropski koncert, ki je pripomogel k ohranitvi miru med velikimi silami in k njihovim pogajanjem ob različnih vprašanjih mednarodnega miru in varnosti. 
Ta usklajenost ni bila brezhibna, saj so se v krimski vojni (1854–56) velike sile neposredno spopadle. 
Sledil je Pariški kongres (1856), ki je končal krimsko vojno in zmanjšal moč Rusije na Črnem morju. 
Na tem kongresu je bil določen tudi status Donave in sprejeta so bila pravila o vojskovanju na morju. 
Položaj Rusije je bil vnovič definiran na Londonski konferenci l. 1871, ki je Rusiji dovolila obnoviti vojno mornarico v Črnem morju. 

Subjektivni element običajnega mednarodnega prava, pravna zavest (opinio juris sive necessitatis), kaže na pomen ravnanja držav v mednarodni praksi. 
Države, ki ne želijo nastanka norme običajnega prava, bodo zainteresirane to nasprotovanje izraziti, saj bi sicer utegnil nastati vtis, da je njihov molk izraz sprejetja že obstoječe ali nastajajoče prakse. 
Pravna zavest namreč ne zahteva izrecnega soglasja. 
Za nove države je ta okoliščina lahko problematična, saj niso sodelovale pri nastajanju norme običajnega prava, ki ne ustreza njihovim interesom. 
Ta okoliščina pojasnjuje pomen kodifikacije in progresivnega razvoja mednarodnega običajnega prava, ki sta v preteklih desetletjih močno napredovala (gl. naslednji oddelek tega poglavja).

Akcesorna pravičnost pa morebiti ne bo zadoščala. 
Zato 2. odstavek 38. člena Statuta Meddržavnega sodišča predvideva možnost, da sodišče sodi po abstraktni, od merodajnega prava neodvisni pravičnosti (ex aequo et bono), vendar pod pogojem, da stranke v sporu to sprejmejo. 

Procesom kodifikacij so dale pomemben prispevek tudi »zasebne kodifikacije« mednarodnega prava, tj. velika dela vodilnih teoretikov, ki so v obliki kodeksov sistemizirali norme mednarodnega prava, kakršne so veljale v njihovem času. 
Kodeksi avtorjev, kot so bili Strupp, Bluntschli, Bustamante, Fiore in drugi, so imeli veliko strokovno avtoriteto in so se uporabljali v praksi držav kot pomoč pri sklepanju mednarodnih pogodb in oblikovanju diplomatskih potez, niso pa imeli narave pravnega vira. 

V 20. stoletju je kodifikacija postala stalna značilnost dejavnosti mednarodnih organizacij. 
Društvo narodov je l. 1924 ustanovilo poseben odbor strokovnjakov z nalogo, da pripravi spisek vprašanj, ki so zrela za kodifikacijo, in predloge o postopku, ki naj se uporabi za ta namen. 
L. 1927 je bil sprejet spisek, ki je vključeval tri sklope vprašanj: državljanstvo, teritorialno morje in vprašanja odgovornosti države za škodo, prizadejano tujcem, ki se nahajajo na njenem ozemlju. 
Tri leta pozneje so bile sprejete štiri mednarodne pogodbe o različnih vprašanjih državljanstva. 

Teoretiki, ki so obravnavali to vprašanje, so razvili dva temeljna pogleda – »šoli«, ki sta aktualni še danes – dualistično in monistično. 
Dualistična šola je značilna za zagovornike pravnega pozitivizma in se je najbolj razmahnila ob koncu 19. in v prvi polovici 20. stoletja v delih avtorjev, kot so bili Triepel, Jellinek, Strupp in Anzilotti. 
Po mnenju večine pozitivistov je stvarnost mednarodnega prava takšna, da sta mednarodno pravo in notranje pravo države dva različna pravna sistema. 
Na presečišču teh dveh sistemov se nahaja suverena država, ki določa svoja mednarodnopravna razmerja v odnosih z drugimi državami in svoj notranjepravni red na svojem ozemlju. 
Temelj obeh dejavnosti je suverenost države, ki se v vsakem od teh dveh sistemov izraža na svoj način: s sklepanjem mednarodnih pogodb in s sprejemanjem običajnega prava na mednarodni ravni ter z ustavo, zakoni in drugimi pravnimi akti navznoter. 
Norme mednarodnega prava učinkujejo v notranjem pravu samo, kadar je država to določila. 
Ta določitev je v različnih pravnih sistemih držav različna. 
V nekaterih je treba mednarodnopravne norme spremeniti v notranje pravo z ustreznim pravnim aktom (npr. z zakonom). 
Ta pristop je mogoče imenovati teorija transformacije, ki najbolje ščiti suverenost države, vendar ima to pomanjkljivost, da utegne biti transformacija mednarodnopravnih norm v notranje pravo države dolgotrajna in zapletena, kar ovira državo pri njenem vključevanju v mednarodnopravno občevanje.


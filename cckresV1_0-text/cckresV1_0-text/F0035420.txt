Življenje si je skušala vzeti trikrat. 
Pri zadnjem poizkusu je uporabila britvico: z njo si je 21. julija 1888, enako kot francoska slikarka Costance Mayer leta 1821, trikrat prerezala arterijo na vratu, pri tem pa se je kot moški pri britju opazovala v ogledalu, ki ga je držala v eni roki. 
Njena žara je pokopana na kopenhagenskem pokopališču.

Benedictssonova je svoje srečevanje z Brandesom opisala najprej v svojem dnevniku, potem v romanu (tukaj je dogajanje že premaknjeno iz Kopenhagna v Pariz) in nazadnje v igri. 
Roman se začne z odkritjem poslovilnega pisma, v katerem junakinja pove, da odhaja, ker je izkusila silovitost ljubezenskega uroka – kot ga je v zgodbi o kralju trolov izkusilo dekle v skandinavski pripovedki – in po tej izkušnji je zanjo nemogoča vrnitev v vsakdanjost in sivino povprečnih partnerskih odnosov. 
(To je tudi razlog, zakaj se Louise na koncu ubije.) 
Igro Urok je napisala leta 1887, leto dni pred svojim samomorom, po njeni smrti pa jo je dokončal Alex Lundegard, ki je z Benedictssonovo sodeloval že pri njeni zgodnejši igri Final . 
Igra Urok na zanimiv način v marsikaterem spoznanju anticipira kasnejšo Ibsenovo dramo Ko se mrtvi prebudimo (1899).

Alland torej ni zgolj moški s fiziološkimi potrebami, ki za zadovoljitev slednjih potrebuje partnerke, ki se jih sčasoma naveliča in zamenja. 
Opravka imamo z moškim, ki ima še eno, še močnejšo potrebo – prav tisto, ki jo je Freud pripisal ženskam: kipar mora biti ljubljen. 
A zakaj Alland potrebuje takšno ljubezen? 
Dunajski psihoanalitik je menil, da otroci potrebujejo narcisistično fazo v razvoju zato, da izoblikujejo zavest o sebi oziroma, kot je to poimenoval Freud, da izoblikujejo svoj ego. 
Le s pomočjo narcisizma, ko se vsa libidinozna energija, ki jih obdaja, steka v njihovo podobo, se nebogljeni, še vedno fizično nekoordinirani in od matere popolnoma odvisni otrok nauči prepoznati in vzljubiti sebe kot avtonomno bitje in šele nato je pripravljen, da narcisizem potlači in zaključi proces socializacije ter vzljubi tudi druga bitja. 
Alland pa mora narcisistično fazo podoživeti vedno znova, kajti ljubezen, ki jo srka iz svojih ljubimk, mu ne pomaga ohranjati le lastnega ega kot psihološke strukture, ki tvori psiho vsakega človeka, temveč mu pomaga ohranjati pri življenju tudi njegov umetniški jaz. 
Gotovo ni naključje, da se njegova razmerja začenjajo v trenutku, ko mu primanjkuje umetniškega navdiha, in končajo takrat, ko iz razvalin, ki jih Alland moški pušča za sabo, zraste nova umetnina, ki Allanda umetnika znova postavi v središče pozornosti pariških umetniških krogov.

Germaine Greer je v že omenjenem članku menila, da bi bilo bolje, če bi Victoria Benedictsson spodbude za svoje delo iskala pri svojih feminističnih sodobnicah in ne pri tedanjem vodilnem kritiku Georgu Brandesu, ki se je posvetil le enemu samemu besedilu izpod ženskega peresa, ko je napisal predgovor k romanu danske pisateljice Adde Ravnkilde. 
A to se je zgodilo šele takrat, ko je Ravnkilde vzbudila pozornost zaradi svojega samomora – sicer je žensko avtorstvo kot recenzent ves čas popolnoma ignoriral. 
Kljub temu si ga je Victoria Benedictsson želela spoznati in svoj roman Gospa Marianne (Fru Marianne) pisala tako, da bi bil všeč njemu. 
A Brandes je, potem ko sta se v danski prestolnici osebno spoznala, njen roman sesul, jo zapeljal in zapustil kot Alland Louise. 
Germaine Greer meni, da bi bilo literarno ustvarjanje Victorie Benedictsson drugačno, če bi se Brandesu uprla in pisala tako, kot je iz njenih besedil mogoče slutiti, da si je želela.

Lee Hall

ABONMA PETEK VEČERNI – petek, ob 19.30


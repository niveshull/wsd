Amichaijeva prva pesniška zbirka, Akšav u-ve-jamin ha-aherim (Zdaj, in druge dni), je izšla l. 1955 in je l. 1957 dobila Nagrado Šlonskega. 
L. 1958 je sledila zbirka Be-merhak štei tikvot (Med dvema upanjema), ki je narekovala ton tisti poeziji, v katero se je prekapala deziluzija celotne generacije. 
Hkrati je uvedla teme, ki so bile značilne tudi za vsa druga Amichaijeva dela: ljubezen, vojno, minevanje časa, njegov odnos do očeta, smrt njegovega očeta in njegovo lastno nedefinirano krivdo. 
Njegove jezikovne inovacije zaznamuje ironična aluzivnost v kombinaciji z izrazjem sodobne tehnologije, žargona in bogate metaforike ter z rabo hebrejščine duhovitih domislic - ta izraz kritiki radi uporabijo pri opisu Amichaijeve figurativnosti, čeravno ni vselej najbolj na mestu. 
Zbirka Ba-gina ha-ziburit (V javnem parku) iz l. 1958 je vpeljala večkrat ponovljeno temo nenavadne, bežne ljubezenske afere z nedosegljivo in skrivnostno žensko. 
L. 1961 je Amichai izdal zbirko novel z naslovom Ba-ruah ha-nora a he-zot (V tem strašnem vetru), v kateri je med drugim prelil na papir svoje vojne izkušnje iz Egipta in Palestine in dokazal, da zna pisati tudi prozo, četudi je močno prepletena z metaforiko iz njegove poezije. 
L. 1959 se je, star petintrideset let, prvič vrnil v Würzburg in obiskal kraje svojega otroštva, ki jih je med tem pokončala vojna. 
Med njegovimi najbolj jedkimi spomini na otroštvo je bil spomin na zaupno prijateljico, Ruth, ki je v nesreči izgubila nogo in kasneje izginila skupaj s preostankom würzburške judovske skupnosti. 
Mnoga Amichaijeva dela so elegija tej nepozabni prvi ljubezni. 
Izkušnjo ob vrnitvi v Würzburg je avtor popisal v romanu Lo me ališav, lo mi-kan (Ne od zdaj, ne od tod, 1963) in v radijski igri Pa amonim ve-rakavot (Zvonovi in vlaki, 1963), ki je tega leta dobila prvo nagrado Kol Jisrael za radijsko igro. 
Spomini na Würzburg (v omenjenih delih se mesto pojavlja pod imenom Weinburg in Zingburg) ustvarjajo nepričakovano nostalgijo tudi v nekaterih njegovih pesmih, kjer oživlja geografsko razdvojenost, ki jo je bilo zaznati v pisanju jišuvske generacije v dvajsetih letih, pa tudi v poznejši poeziji, zlasti pri Leahu Goldbergu.

Z zlomom varne kolektivne identitete se je rodila eksistencialna poezija tavanja in brezdomstva v pretežno urbanem okolju. 
Novi "jaz" je izgubil svojo "hišo", ki se pogosto pojavlja kot simbol varnosti, tradicije in ustaljenih vrednot. 
Literarni "jaz" Tuvie Rübner sprašuje: "Odkod prihajam in kam grem? /…/ Moje hiše ni tukaj; to ni moja ulica; moje hiše ni tukaj /…/" Lirski "jaz" Jehiela Mara, ki mu hiša predstavlja podobo ograjenosti in varnosti, govori o izginuli hiši, katere stene in okna so iz nerazložljivih vzrokov izginili in pustili pohištvo izpostavljeno, Chagallovo sliko pa visečo na žeblju v zraku, s čimer pove, da je s hišo izginila trdnost tradicionalne preteklosti. 
V modernem okolju Amichaijevih del je vse polno neživih detajlov - avtomobilov, avtobusov, avtobusnih postaj, džuboksov, radiev, stanovanjskih kompleksov, bank, lokalov, železnic in tako naprej - ki vsi poudarjajo občutek izoliranosti in odtujenosti mestnega okolja, prenapolnjenega s predmeti in oznanjujočega nenaden padec v čuden zunanji svet, ki je natančen odsev zmedene notranjosti njegovega pesniškega "jaza".


Memićevo zgodbo naši bralci že poznajo. 
Tri leta je begunec v Sloveniji, kamor se je zatekel iz Sarajeva, potem ko so mu odpovedale ledvice in je potreboval dializo. 
Na ljubljanski kliniki je bil deležen vrhunske medicinske in tudi človeške pomoči, o čemer govori z veliko hvaležnostjo. 
Le s stanovanjem nima prave sreče. 
V samskem domu se ne počuti kot doma, saj ta intelektualec, ki si dneve begunstva krajša s pisanjem zgodovine evropksih muslimanov, nekako ne sodi v to okolje. 
Ob koncu tedna si sobo deli z mlajšim sostanovalcem. 
Ne gre za to, da bi si ne želel družbe, saj ima med tednom bivališče povsem zase. 
Pač pa mu je bila soba dodeljena le začasno, zdaj pa ga gloda skrb, kam potem, ko bodo samski dom na Zlatem polju nehali ogrevati. 
Ena od možnosti bi bila tudi begunski center, ko bi bil Bekrija zdrav, tako pa so mu celo na uradu za begunce v Ljubljani pritrdili, da bi bila selitev v center zanj smrt. 
Ponudili so mu celo možnost, da se v begunskem centru le prehranjuje, bivališče pa si najde sam. 
Muslimanska humanitarna organizacija mu namreč plačuje stroške bivanja. 
Ker gre za majhen znesek, si seveda ne more najti sobe za komercialno najemnino, temveč trka na vest ljudi, da mu pomagajo najti skromen kotiček za nizko ceno. 
Slišal je tudi za možnost, da mu oddajo sobo v samskem domu na Planini, kjer bi lahko prebival za ceno, ki mu jo plačuje humanitarna organizacija. 
Tamkajšnji dom je novejši in primernejšega standarda zanj, ki se otepa s hudo boleznijo ledvic.

Žiri, 28. septembra - Na torkovi seji občinskega sveta občine Žiri so končno z enim vzdržanim glasom za tajnika občine imenovali Andreja Poljanška, ki je bil doslej tudi svetnik v tem občinskem svetu. 
Imenovanje profesionalnega tajnika ob županu, ki to funkcijo opravlja nepoklicno, je bilo seveda potrebno, ima pa v Žireh kar dolgo zgodovino s kar nekaj zapleti: tudi če ne upoštevajo, kar so zapisali v svoj na hitro pripravljen občinski statut, so, kot je priznal župan, pri tem imenovanju ravnali mimo spreminjajočega se zakona. 
Ko je zakon dal pooblastilo županu, da imenuje tajnika, so o tem glasovali na občinskem svetu, in takratni županov predlog zavrnili, nato pa je spremenjeni zakon dal to v pristojnost svetu, je župan sam imenoval tajnika. 
Na zadnji seji so torej s potrditvijo tajnika (ki sicer to dolžnost opravlja nekaj mesecev) zadostili tudi zakonski zahtevi. 
Svetnik, ki se je glasovanja vzdržal, je to svoje ravnanje obrazložil s tem, da imenovani ne izpolnjuje pogojev, ki so jih določili s sistematizacijo. 
Občinski volilni komisiji so tudi predlagali, da na osnovi volilnih rezultatov ugotovi, kdo bo Andreja Poljanška zamenjal v občinskem svetu, saj delo v občinski upravi ni združljivo z funkcijo svetnika. 
Č Š. Ž.


Ovitek s pisanim škotskim vzorcem, ki je bil podoben tekačem iz naše kuhinje, je bil plastificiran, na prvi strani pa so bile, jasno da v tujem jeziku, napisane ključne besede, ob katerih je bilo potrebno v vijoličasto pobarvane prostorčke vpisati lastnikovo ime, priimek, naslov in telefonsko številko. 
V zadnjega, ki bi ga resnicoljubne punce pustile praznega in s tem priznale, da tudi one, kot med drugim tudi jaz, nimajo telefona, sem vsakih nekaj dni vpisovala nove številke. 
Delila sem jih s črtico, tako kot je to počel stric v svojem adresarju, ko mu je kdo vpričo mene narekoval številko, na katero ga lahko, če bi slučajno kaj potreboval, pokliče. 

A ko je po mesecu dni sorodnica z morja javila, da je po zaslugi telefona vnaprej razprodala vse postelje za bližajočo se turistično sezono, kar je pomenilo, da ne v tistem ne v naslednjih letih za sorodnike iz slavonskega konca ne bo več prostora niti v dvoriščni sobici ob pralnici, sem njeno številko prečrtala. 
S silnimi prečrtavanji s kemičnim svinčnikom sem stanjšala papir na tistem mestu tako zelo, da bi lahko vsak trenutek pokukal na sosednji list. 
Pod temnomodro liso sem napisala telefonsko številko stričevega generalnega direktorja, ampak jo takoj zatem prečrtala, ker sem se zavedla, da bodo stanovalci, če najdejo notes, zlahka sklepali, da sem, medtem ko so oni počivali, stikala po notranjih žepih stričevega špricanega sakoja in iskala njegov mali usnjeni adresar, na katerem je pisalo IPK Osijek. 

Vednar je res, da se, čeprav on takrat tudi ne bi imel svoje plavolase princese, kljub temu ne bi mogla poročiti s princem. 
Za kaj takega, kot je govoril moj bratranec Tadija, ki je takoj po rojstvu prebolel težak meningitis in ki se vse do vojne ni premaknil iz svoje rodne bosanskoposavske vasi, enostavno ni bilo nobene šanse. 
Za nekatere lastnosti, po katerih bi že v tistem času lahko postala princesa, je že zarana poskrbel moj oče. 
Mačeho sem imela od malega, čeprav ni bila podobna tistim hudobnim iz pravljic, ki sem jih pripovedovala princu. 
Domača opravila so mi šla od rok in se zato še danes zgodi, da je moji teti žal, ker nisem končala kakšne gospodinjske šole ali šole za pletilje, s katerima bi si lahko privoščila več kot ene čevlje v sezoni. 
Celo osnovne plesne korake sem usvojila v osnovni šoli pri fakultativni folklorni sekciji, kamor sem odhajala vsako sredo popoldne in noč pred tem molila k svetemu Antonu, da bi se tam pojavil tudi Rajko, moj plesni partner, ki je bil od princa višji celih dvajset centimetrov in je z menoj v objemu tvoril idealen par. 
O tem so med drugim pričali tudi člani žirije, ki so naju za tak par, ne da bi prej pogledali konce Rajkovih pohojenih čevljev, proglasili na srečanju osnovnošolskih folklornih skupin v Slatini. 
A ob vseh teh lastnostih bi se mi, četudi bi se po kakšnem naključju princ pojavil v mojem življenju, nekaj kljub vsemu z vso težo postavilo na pot do prinčeve roke. 
Ne zaradi njega in ne zaradi njegovih oči jaz sama nikdar ne bi bila sposobna tiste odločilne noči, točno opolnoči, ko se kočija spremeni v bučo, princesa pa v Pepelko, žrtvovati zlatega čeveljca. 
Iz strahu, da bi ga zgubila, bi se ustavila sredi plesa, pogledala svoji polsestri naravnost v oči in počakala, da bom ob dvanajstem udarcu palice ob gong zidne ure zasluženo odkrita. 
Zdaj bi mi bilo nekako razumljivo, da bi gospodična, s katere imenom ali psevdonimom med običajnimi vikendi, obogatenimi s hišnimi opravili, vse pogosteje imenujem samo sebe, lahko zgubila pentljo iz las, klobuček z glave, da bi se ji med begom lahko odvezal neprevidno zategnjen korzet, a da bi zgubila čevelj, in to po vrhu vsega še zlat, to mi enostavno še zmeraj ne gre v glavo. 
Kar niti ni čudno, bi na tem mestu dodal moj oče, če imaš pa enako veliko kot tvoji strici, ki so bili pri nas daleč naokrog znani po majhnih lobanjskih kosteh.

Hranim ga v predalu svoje pisalne mize, in če po naključju naletim nanj, in bolj ko leta tečejo, vse pogosteje naletim nanj, se vprašam, s katerim imenom me bo poklical tisti nekdo v poslednjih trenutkih mojega življenja, ko me bo hotel še enkrat priklicati iz stanja, ki mi ga je oče omenil, ko mi je jeseni 1988 poslal izpisek in citiral pri tem Ćamila. 
Vendar se pogosto slišim, kako si govorim: ali je to vprašanje sploh tisto pravo in ali si ne bi bilo treba končno priznati, da bi bilo daleč lepše vedeti, kdo bo tisti, ki bo za mojega življenja zadnji izrekel moje ime. 
Če bi zanj zdaj vedela, če bi zanj smela vedeti ali če bi bila vsaj prepričana, da bo on za to dejanje zbral dovolj poguma, bi mi bilo najbrž vseeno, katera varianta mojega imena mu bo padla na pamet. 
In mogoče bi mu že vnaprej oprostila, če bi se to spomnil narediti z nogometnim vzdevkom, s katerim bi se mi v sklepnem dejanju maščeval zaradi mojih nepoboljšljivo premočnih meč. 

Moj balonar pa je, ko me je podkupil z nekaj čokoladami, dobil svoje novo, stvarno ime - moj stric. 
Ne vem, koliko teh sladkih reči je moral kupiti ta moj stric zaposlenim v svojem uradu (najbrž veliko, ampak jih je zagotovo kot eden od vodilnih v poslovalnici osiješkega Kandita dobival po nižjih cenah), ker so ga vsi, tudi številni krajani, klicali šef. 
Tako so ga klicali tudi v gostilni pri čika Vajdi, kamor je stric hodil vsak večer fušat in na tak način delat vsakodnevni obračun poslovanja. 
Mnogim je bil šef, tudi moji strogi učiteljici, ki se je reda naučila v sirotišnici, ko je po vojni nekje na Kordunu ostala brez obeh staršev, in našemu trenerju nogometnega kluba Sloga, ki se je po koncu aktivnega treniranja tako zredil, da je juniorje učil sede izpod senčnika, na katerem so reklamirali stričevo podjetje, pa tudi generalni direktor lesnega kombinata, čigar sin je igral šah tudi še potem, ko so njegovi starši mislili, da se je v Zagrebu na veliko poglobil v skrivnosti medicinske znanosti. 
Samo moji teti ni bil šef, ki ga je zmeraj po prihodu od Vajde spraševala, ali bo dobil ves zaslužek izplačan v špricerjih. 
Jaz sem ob takih trenutkih skoraj zmeraj nehala pisati domačo nalogo in mučno situacijo stričevega molka prekinila s prošnjo, namenjeno njemu, da bi, če ima čas, prebral moj spis in prekontroliral, ali je v njem kaj pravopisnih napak. 
Pazila sem, da mi ne bi pri podajanju zvezka s kolen padlo nekaj reber čokolade s številko ena. 
Te so bile največje, in jaz sem jih, posebej še tiste s celimi lešniki, imela najraje, mnogo bolj od čisto navadnih mlečnih v rumenkastem ovoju, na katerem so rdeče pisane črke razkrivale ime proizvajalca, in mnogo bolj od vseh tistih, na katerih so bile na hrbtni strani številke od dve do pet. 
Čokolada s petko je bila najmanjša, težka je bila samo pet dek, in jesti sem jo morala, tako kot vse druge (najmanj sem imela rada okus štirice), v večjih količinah, če sem hotela z izrezanimi številčnimi znamkicami napolniti nagradni album in preko stričeve tajnice že naslednji dan dobiti za darilo paket. 
Moji prijatelji z nogometa so morali na isto reč čakati več kot mesec dni, ampak mi niso smeli biti nevoščljivi zaradi protekcije, ker so vedeli, da bodo, če ne bodo ugovarjali, vse štirice, ki bodo prišle k meni, posebej še tiste vijoličaste, zagotovo postale njihove. 
Žal mi je bilo strica, ko ga je teta oštevala zaradi odhajanja na dodatno delo, ker je s tistimi svojimi honorarji zagotovo plačeval tudi velike količine mojih sladkarij, zaradi česar sem po oni tetini majski izjavi o meni kot šibki, ki jo je treba spraviti v red, z obilnostjo svojega telesa lahko hitro prepričala svojo zapuščeno družino o vseh dobrobitih svojega novega slavonskega življenja. 
Istočasno sem razumela tudi stričevo ljubezen do špricarjev in jo vzporejala s svojo ljubeznijo do čokolade s številko ena. 
Tako primerjavo sem si drznila narediti neke jeseni na začetku sedemdesetih celo pred uglednim doktorjem Langom, ko sva s teto v sklopu projekta družinskega zdravljenja alkoholikov obiskovali seminar v neki zagrebški bolnišnici, do katere sva se vozili s kolodvora s tramvajem številka šest. 
Stric je že po prvi seansi ostal na zdravljenju, medve pa sva naslednja dva meseca prihajali vsak četrtek z jutranjim vlakom samo zato, da nama je ves zdravniški zbor opisoval stanja, v katerih se lahko znajde odvisnik, o čemer sva obe, ki sva bili leta čisto blizu učnemu pripomočku, vedeli vsaj toliko, kolikor so vedeli najini predavatelji.

Ob jutrih sem ob ruskem čaju z limono, kakršnega pijem vsak dan še zdaj, zelo rada obnavljala teti svoje sanje. 
Ona je ob tem pila kavo, in samo da ne bi zgubljala časa, štrikala. 
Jaz sem po tem, ali je odložila pletenje ali je samo še pospešila natikanje in odvzemanje zank z igel, lahko sklepala, kako zanimiva je moja pripoved in ali sploh verjame tistemu, kar sem ji pripovedovala s svojimi stavki, v katerih so po njeni sodbi redno manjkale vejice in pike. 
Sklepam, da ji teh modno-športnih sanj nisem omenjala. 
Vedela sem, da teti ni bila všeč obleka s fotografije, pa ne zaradi barve, ker je imela rumeno rada, ampak zaradi kroja, za katerega je ona mislila, da ne pristoji deklici mojih let, nisem pa tudi hotela, da me ponovno spomni, da sem jaz edina punca na svetu, ki ve, kaj so kot, enajstmetrovka in faul, zato pa še vedno nima pojma, zakaj je treba obleko pred šivanjem zaheftati, zakaj je treba pasek štrikati s tanjšimi iglami in kako se vzame kroj dol iz nemške Burde. 
Jaz pa nisem videla nič slabega v tem, da lahko brez kakšne posebne muke tudi takrat, ko sodi naš sosed, ki so ga vabili celo na sojenja vaških nogometnih turnirjev, na katerih je bila zmagovalna ekipa nagrajena z na skorjico pečenim pujskom in z gajbo hladnega piva, s klasičnim trikom prevzamem žogo in jo z driblingom pripeljem do nasprotnikovega gola. 
Kakor koli že, sanje, v katerih središču je bila taka akcija z zaključnim strelom v zlatih čeveljcih, pospremljena z lesketanjem, zdi se mi, roza čipke, sem kmalu pozabila. 

Samo svoj pulover je pustil. 
To je bilo vse, kar sem po Jakovovem odhodu rekla svojim prijateljicam. 
Vendar one niso vedele, na kakšne vse mogoče načine je pri meni beseda pulover povezana z besedo molk. 
Vedele so samo, da bi bilo pametno čisto navaden kos obleke odrešiti krivde, in so mi zato za moj odhod na ločitveno pravdo kupile temnozeleno jopo. 
Dobro se je skladala z barvo mojih oči, kar je priznal tudi Jakov, potem ko je z nalivnim peresom, ki sem mu ga poklonila ob petletnici poroke, in ne da bi mu roka količkaj zastala, podpisal ponujeni obrazec in me potem prosil, naj storim isto še jaz. 
Priznal mi je, da je vse do tedaj mislil, da imam rjave očetove oči, ne maminih zelenih, in zaradi priznanja sem mu bila iskreno hvaležna. 
Nakar sem iz svoje torbice potegnila debel vijoličast flomaster in se še zadnjič, z gotovostjo in brez obžalovanja, podpisala z njegovim lepim in nekako čudno imenitnim priimkom. 
In medtem ko je Jakovov oče že pripravljal drva za novi žar na svojem dvorišču, sem jaz preverjala, ali še znam brez premora ponoviti definicijo, naučeno na seminarju iz literarne teorije, in se vse bolj hrabrila s spoznanjem, da me na južnem zidu neke podeželske hiše še vedno čaka reprodukcija Turnerjevih Žensk v procesiji. 

Deset let kasneje je znal otrok, navajen na glavobole, ki mu niso dopuščali, da bi kot mnogi drugi užival ob pogledu na meglico, ki se je vila nad Dravo, in da bi s črnimi prsti jemal še zadnji kostanj iz časopisnega škrniclja, ki ga drži mladenič ob njem, tudi sam narediti sladico, podobno tisti, prinešeni iz Italije (zaradi katere je po stričevem tolmačenju sanjal moraste sanje, sanje, s katerimi se je vse obrnilo narobe). 
Priprava kostanja, glavne sestavine kolača, je okrepila glavobol in v mojih odločitvah za pripravo prav te sladice je teta spet prepoznavala trdoglavost maminega rodbinskega debla. 
Nisem se ji drznila reči, da je to, če sploh gre za to, posledica mojega, pa tudi njenega horoskopskega znamenja in da bi vsaj ona lahko vedela, kako se mora obnašati ženski oven, če želi ali pa mora izpolniti rojstnodnevno željo moškemu škorpijonu. 
Kolač, povsem identičen tistemu italijanskemu, vendar s smetano, narejeno iz vrečke (mladi sosed se je zelo kmalu oženil z mojo najboljšo prijateljico), sem odnesla v tistem istem hladilničku, katerega ivanjščice so bile samo še plaho vidne, v hotelsko sobo petrovaradinske trdnjave. 
Slavljenca sem ob spremstvu njegovih staršev in babice potegnila iz kasarne in kot mlada soproga izkoristila pravico, da je vojak izostal iz vojašnice čez noč. 
Soba na podstrešju hotela s pogledom na leno Donavo se mi je zdela dovolj velika za dve še zmeraj zaljubljeni mladi osebi, vendar pa premajhna in prevroča za rojstnodnevno praznovanje, na katerem bodo sodelovale tri generacije. 
Medtem ko se je sin, vnuk in mladi soprog, slaveč s svojimi najbližjimi sedemindvajseti rojstni dan, mučil z grizljanjem babičinih trdih orehovih piškotov, sušenih in popolnoma brez moke, se je smetana s kostanjevih kock spreminjala v belo tekočino, ki je resno pretila, da se bo izlila in pustila nov flek na hotelskem tapisonu, katerega barve se že sicer ni dalo več prepoznati. 
Dojela sem, da je čas, da svoj donesek k proslavljanju vrnem med ivanjščice in da babico poprosim za recept. 
To sem naredila s stavkom, katerega odvisnika Glede na to, da do zdaj nikoli ni pojedel niti enega ohrehovega piškota, vidim pa, da jih je nenadoma vzljubil se spominjam bolj zaradi predrznosti v intonaciji kot po nespodobnosti same vsebine.

Bivši domobranski narednik, moj stric Milan, je umrl junija 1994, pet mesecev pred svojim rojstnim dnevom, za katerega sem načrtovala, da mu bom prvič po dvajsetih letih zaigrala njegovo priljubljeno pesem in mu končno razkrila, zdaj ko definitivno nisem več njegova scrkljana princesa, svoje sanje, stare toliko let, kolikor je bilo staro tudi moje neigranje harmonike, in katerih težo je občutil, čeprav o vsebini, ki sem jo tajila tudi pred drugimi, ni vedel ničesar. 
On bi bolje od drugih, bolje od mojih tet, bolje od sestrične Mare, bistrega bratranca Krešota, celo bolje od petrovaradinskega slavljenca razumel mojo nočno zgodbo iz neke druge resničnosti, zgodbo iz marca 1974, v kateri se gozdna čarodejka zaljubi v deblo ponosnega oreha in s tem izzove kostanjevo ljubosumje in maščevanje. 
In ne bi se jezil, da je sladica, namenjena praznovanju njegovega rojstnega dne, pripravljena brez kostanjev in tudi brez orehov. 
Užival bi in hvaleč krhko testo gledal TV dnevnik in jaz bi zagotovo molčala, ko bi ga videla veselega, medtem ko mu novinar v lepi kravati bere vesti o jutrišnji predsednikovi neodložljivi poti. 
Pa čeprav bi pila samo vodo, samo da mu ne bi dala priložnosti za razmišljanje o možnosti, da je sedanja, mnogo boljša slika do neke mere tudi rezultat dejstva, da prihaja iz pravega barvnega TV-ja in ne skozi trobarvni filter.

Po tem, ko me je babica pozno zvečer našla spečo ob šumljanju vode, dolgo več nisva šli k Staškovemu vodnjaku, iz katerega sva vedno zajemali vodo za umivanje in izpiranje perila (z leseno peračo sva tolkli po perilu, ki sva ga prali v deževnici, in to z milom, ki ga je teta Mara pošiljala iz Italije). 
Moja Kata se je še dolgo, še potem, ko sem se odselila k teti v Slavonijo, jezila na soseda. 
Kadar sem jo prišla obiskat, mi ni niti pustila, da bi šla pogledat, do kam je prišel z zidavo hiše. 
Stvar pa je bila vendar tako preprosta. 
Če bi bila namreč voda iz njegovega vodnjaka taka kot voda iz vodnjačka, bi v čitalno poslal svoje otroke in ne mene. 
Zato se babica niti ni jezila na prvi del zgodbe. 
Ona si je vse skupaj zagotovo zapomnila zaradi svoje skrbi in panike, ki jo je povzročilo nenačrtovano nadaljevanje, moje zavijanje s prave poti in spanje ob vodnjačku. 
Kako naj bi ji pojasnila, da sem zaspala zato, ker sem bila neprespana, ker sem šla v čitalno v ponedeljek, ko je bil očkov nastop v njej še precej svež. 
Nisem je hotela spominjati, kako dolgo sva čakali njenega sina. 
Če bi to takrat napravila, bi ona kdo ve katerič že pomislila, da me je k takemu odgovoru nagovorila mamina družina, od katere številnih članov sem gotovo enega srečala na poti, in bi v besu spet pozabila, da hodiva medve k vodnjačku zaradi bistre in ne zaradi Staškove vode. 
Vendar v celotni zgodbi ni bilo pomembno, vsaj meni ne, nič drugega kot to, da me sosed tistega poletnega dne ni poslal po pijačo v gostilno, ampak v čitalno. 
Kajti v trenutku, ko je tudi Staško poimenoval gostilno s čitalna, sem se morala sprijazniti z dejstvom, da beseda čitalna v svoji malce čudni rabi ni last samo moje družine in da mogoče še kdo razen očeta, ta misel je bila zame tako rekoč neznosna, zna tako lepo pripovedovati tisto, kar je napisal neki znani pisatelj. 
Med drugim sem v gostilni slišala, kako je deda Luka vprašal svojo ženo, babo Lukinico, kaj Ilijeva mala sama dela v čitalni. 
Tam sem prepoznala tudi babo Jelo, za katero so že takrat govorili, da ima čez sto let, da pa še vedno kadi tobak iz mošnjička. 
Če je imela takrat, o čemer me je prepričevala njena snaha Marta, sto let, bi baba Jela, ki se je še danes spominjam po dolgih sivih kitah, orumenelih prstih in ozkih dlaneh, na katerih je imela vtetovirane zvezdice in ime svojega moža Ive, ki so ga zmagovalci odpeljali neke noči spomladi 1945 in ga vrgli v bajer, tega leta dopolnila sto enaintrideset let. 
Verjetno je bila njena visoka starost v času, ko se mi je na babičinih večernih kramljanjih zdela najzanimivejša, posledica vtisa, ki ga je delala na svojo snaho, katere mož, Jelin edinec, je živel dolga leta v inozemstvu, kjer je po besedah moje babice začel novo življenje. 
Kaj je z njegovim novim življenjem v tem trenutku, ko mora v Rovinju skrbeti za nepokretno mater in njenih dejanskih sto let, in ali baba Jela še zmeraj zavija tobak, ne vem. 
To bi, če bi bila še živa, vedela najbrž moja babica, ki je o Jeli vedela čisto vse; celo to, zakaj ima rada samo tobak s svoje njive, ki ji ga najbolje nareže deda Luka takrat, ko gre njegova žena v Mesto k zdravniku na pregled, in ne tistega finega, na drobno narezanega, dišečega hercegovskega, kakršnega je Marta kupovala pri čitalni pod šotorom, ki so ga postavili tam enkrat na leto, 20. julija, na dan svetega Elije. 
Babica je vsekakor razumela, zakaj je Jela, medtem ko sta pili kofe, ki ga je poslala moja mama nekje iz Nemčije, o kupljenem tobaku govorila kot o težkem, močnem in trpkem, in zakaj sta morali onidve obenem v že sladkan napitek pomakati kocke rumenega sladkorja. 

Za razliko od svojega očeta, ki je branje še kako plemenitil, jaz še naprej ne pijem piva, toda po vsem sodeč ne bom poskusila niti žganja. 
Kadar me Ilija vpraša, čemu se ne ločim od knjige, mu omenim študente, pisce, urejanje knjižnice in doktorat. 
On se pomudi ob temi doktorske naloge in me vsakič znova vpraša, če sem bila pijana, ko sem si jo zmišljevala. 
Vse se konča z njegovo trditvijo, da bi bilo za žensko mnogo bolje, če bi delala v čitalni. 
Meni tedaj ne preostane nič drugega, kot da se nasmejem, ga vprašam, kdaj bo čitalno končno zamenjal z manj arhaično varianto čitalnice, mu ponudim pivo in se pripravim za poslušanje nove zgodbe. 
In tudi kadar opazim, da je zamenjal osebe in dogajanje, kar z leti počne vse pogosteje, čeprav o postmodernizmu ne ve popolnoma ničesar, uspem prikriti grimaso na obrazu. 
Mogoče vseeno malo zaškripam z zobmi, kot sem, oponašajoč očeta, škripala v tistih nočeh, ko sem buljila v strop babičine kuhinje in prisluškovala korakom, ki so prihajali, od kod drugje kot iz čitalne.

Ko sem spet zaslišala zvoke iz spalnice, sem vedela, da se bom morala kljub mamini prepovedi, ki se je nanašala tudi na moj vstop tja, prikrasti k dedu in mu v upanju, da me bo slišal, pošepetati, da je njegova želja izpolnjena. 
Saj njegova lepa ura po moji zaslugi ne bo krasila niti ene od rok njegovih štirih sinov. 

Na podstrešje sem se povzpela šele naslednji dan, ko so v sobi, iz katere so nekaj ur prej odnesli deda, vsi sedali za mize, obložene s hrano. 
Tisti dvojici so se tega popoldneva, v katerem je vetrič raznašal lističe češnjevih cvetov, pridružili še štirje rudarji. 
Ne vem, ali so tudi prišleki nosili ure, ker so bili rokavi njihovih delovnih oblek predolgi, vendar spet ne toliko, da bi v celoti prekrili temno kožo dlani, s katerih se niti s pravim domačim milom ni dalo sprati sledov premoga. 
Namesto včerajšnjega joka in tarnanja je zdaj do mene prodiral zven bešteka, sposojenega v vaški gostilni, prepleten z glasovi, prepojenimi z domačim žganjem, ki ga je prejšnjo jesen iz sliv, ki jih je pobral v lastnem sadovnjaku, skuhal ded. 
Roko sem potisnila na dno kovčka in iz njega izvlekla uro. 
Približala sem jo k strešnikom, da bi v bližini svetlobnega pramena, ki se je prebijal med dvema strešnikoma, videla, v kakšnem položaju sta kazalca. 
Prekrivala sta se malo pred številko enajst. 
Če je deda, kot je na pokopališču v svojem govoru rekel dedov nadrejeni, zasulo slabih pet ur potem, ko je prevzel jutranjo izmeno, ki se je v rudniku začenjala z besedo srečno ob šestih zjutraj, se je dalo sklepati, da se je ura ustavila v trenutku, ko je njen pravi lastnik za vedno nehal poslušati glasove okrog sebe.

Na podstrešje sem odhajala vsak dan. 
Preverjala sem, ali je ura, za njenega morebitnega lastnika so moji sostanovalci razglašali vsakega, ki jim je količkaj zbegan izrekal sožalje, še tam. 
Še celo moja mama se je pridružila vsesplošnemu mnenju, po katerem je ded tistega usodnega dne uro nepričakovano dal na svojo roko, nekdo pa mu jo je samo nekaj trenutkov po nesreči najbrž razbito odpel. 
Pazila sem, da me ne bi odkrili, in se na podstrešje vzpenjala ob urah, ko je nanj prihajalo dovolj svetlobe, kljub temu pa ne v času, ko je bil kdo spodaj v spalnici. 
In čeprav je bila najlepša ura, lepša celo od tiste, ki jo je imel moj učitelj, samo moja, sem nekje ob času pobiranja sliv vse močneje začela pogrešati deda. 
Premišljevala sem o njegovih rokah, s katerimi me je tudi tisto nedeljo, dan, preden se je ponesrečil, na nogometni tekmi dvigoval, da sem bolje videla napad našega soseda, ki so ga v vasi imenovali ubijalska devetka in ki je tiste pomladi z visoko dvignjeno glavo na ulici nehal pozdravljati deklice, katerih okamenela telesa so ga pri igri voščenih figur še donedavna spominjala na Sneguljčice in na srne, pa tudi na debele sosede, ki so vsak torek zjutraj pešačile v mesto s prepolnimi cekarji na glavah, celo na pijane vaščane, naslonjene na dvoriščne ograde iz akacije. 

DNEVNIK


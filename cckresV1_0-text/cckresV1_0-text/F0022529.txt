Štiriško simboliko stvarstva je krščanstvo dopolnilo s štiridelno duhovno urejenostjo. 
Tako se Stara zaveza skladno s štirimi redovi (patriarhi, sodniki, kralji, preroki) deli na prav toliko velikih razdelkov, medtem ko Nova zaveza v sebi združuje štiri evangelije. 
Štiri so vsebinske ravni razumevanja Svetega pisma - historična (dobesedna oz. zgodovinska), alegorična (prispodobna oz. dogmatska), tropološka (moralna oz. etična) in anagoška (teološka oz. metafizična). 
Štirim evangelistom Marku, Luku, Mateju in Janezu pripada po en lik tetramorfa, ki ga sestavljajo krilati lev, krilati vol, krilati človek in orel. 
V paradižu izvirajo štiri rajske reke Evfrat, Tigris, Fison in Gihon , ki se simbolično povezujejo s štirimi kardinalnimi krepostmi Močjo, Pravičnostjo, Preudarnostjo in Zmernostjo itd. 
Poleg tega je štirica (skupaj s kvadratom, ki je njen geometrijski ekvivalent) eden od najbolj uveljavljenih simbolov popolnosti, saj ima Nebeški Jeruzalem, ki je podoba raja, kvadratni tloris, njegovi štirje zidovi pa so enako dolgi kot visoki in imajo torej obliko kvadrata. 
Tudi Noetova barka, ki simbolizira odrešenje, ima v krščanskih predstavah pogosto podobo štirikotne banje, zabojnika ali hiše, in naj bi bila narejena iz “kvadratnega lesa”. 
Noetova “arca de lignis quadratis” je bila po prepričanju biblijskih eksegetov (ne glede na svojo resnično obliko) predvsem lepa, trdna in varna, saj quadratum po besedah sv. Ambroža pomeni to, “kar dobro sestoji iz svojih delov in je lepo usklajeno”.

Vendar pet Mojzesovih knjig ni samo varstvo, temveč tudi duhovna hrana Cerkve, na kar po prepričanju biblijskih eksegetov opozarja število hlebcev, s katerimi je Kristus nahranil lačne na bregu Galilejskega morja (Mt 14,1721). 
Ker je petica zaradi petih čutov obenem število človeka, ki ima pet načinov zaznave, pomeni čudežna večerja vernike, ki z vsemi čuti sprejemajo hrano Kristusovega nauka. 
Seveda je prav taistih pet čutov največkrat krivih, da se človek ne more upreti sladkostim življenja in se odvrniti od zemeljskega, zaradi česar je pet nespametnih devic iz znane evangeljske prilike (Mt 25,113) pogosto razumljenih kot pet čutov, ki slepijo človeka. 
A tudi pametnih devic je pet, s čimer postanejo pametne in nespametne device simbol vernikov, ki si s svojimi čuti prizadevajo v nebesa ali pa se pogrezajo v zemeljsko temo. 
Isti duh vlada tudi v razlagi stvarjenja ptic in vodnih živali, ki jih je Bog ustvaril petega dne. 
Živali imajo kot ljudje pet čutov, med njimi pa so take, ki si kakor ptice želijo kvišku, in druge, ki kakor ribe v morju žive daleč od svetlobe neba. 
Vendar nekateri krščanski pisci, denimo Honorius Augustodunensis, podajajo bolj optimistično razlago: “Petega dne je Gospod ustvaril ptice na nebu in ribe v vodah, v peti svetovni dobi, to je po babilonski sužnosti, je prišel Gospod na svet ter odrešil ptice, to je pametne, in ribe, to je nespametne, iz nesreče in zmote”.

Število štirinajst

Trideset je imenitno število, ki v sebi združuje simboliko trojke in desetice, in je torej podoba dovršenosti, zrelosti, celovitosti, popolnosti in sreče. 
Takšne vsebine izvirajo še iz pitagorejske številčne mistike, vendar jih je krščanstvo bogato nadgradilo. 
V biblijski eksegezi sta posebej izpostavljena pomena zrelosti in popolnosti, kajti tako Mojzes kot Jezus sta z javnim delovanjem začela pri tridesetih. 
David je pri tridesetih letih postal Izraelov kralj in svetopisemski Jožef je bil v isti starosti postavljen na čelo Egipta. 
(Tudi v starem Rimu je bila predstava o osebnostni zrelosti povezana s tridesetim letom, saj je lahko bil Rimljan šele v tej starosti imenovan za tribuna.) 
Noetova barka je bila visoka trideset komolcev in Hugo Svetoviktorski v spisu De Noe arca mystica pravi, da njena višina simbolizira odrešitev, saj napoveduje Kristusa, ki je začel oznanjati vero pri tridesetih letih. 
Podobna vsebina je skrita v tridesetih komolcih, kolikor znaša obseg Salomonovega bronastega morja, le da se teh trideset komolcev neposredneje povezuje s Kristusovim krstom v tridesetem letu. 
Simboliko tridesetice je mogoče razlagati tudi s pomočjo enačbe 5 x 6 = 30, pri čemer pet največkrat pomeni petero čutov ali Peteroknjižje, šest pa stvarjenje ali šestero del usmiljenja. 
Zaradi tridesetih srebrnikov, ki jih je Judež prejel za izdajo Jezusa, pa lahko ima tridesetica tudi negativen pomen in biblijski eksegeti so jo povezovali s tridesetimi prekletstvi, ki so našteta v sto osmem psalmu.

Število štirideset, ki je bilo že v antiki simbol sveta v njegovi štiriško-desetiški zasnovi, pomeni v krščanski ikonografiji zemeljsko življenje in potrpežljivo čakanje odrešitve, a tudi čas posta, pokore ali kazni. 
Mojzes je namreč štirideset dni čakal na gori Sinaj brez kruha in vode in enak čas je preživel Jezus v pustinji, kjer ga je med postom skušal hudi duh. 
Štirideset dni zdržema je deževalo v času vesoljnega potopa, s katerim je Bog očistil grešni svet, ki ima štiri dele, in Izraelci so štirideset let tavali skozi puščavo, preden jim je bilo po izhodu iz Egipta dano ugledati obljubljeno deželo. 
Negativne pomene štiridesetice so krščanski pisci različno razlagali, skoraj vsi pa se naslanjajo na zmnožek 4 x 10. 
Gregor Veliki piše, da je telo, s katerim grešimo zoper deset zapovedi, sestavljeno iz štirih prvin, zato se moramo štiridesetkratno pokoriti, Honorius Augustodunensis pa pravi, da je štiridesetdnevni post nujno potreben, da bi popravili to, kar smo v teku štirih letnih časov zagrešili proti desetim zapovedim. 
Vendar povejmo, da ima to število tudi pozitiven pomen dopolnitve Božje postave (10) z milostjo evangelija (4). 
Ne nazadnje velja omeniti, da sta največja kralja v zgodovini Izraela, kralj David in modri Salomon, vladala vsak po štirideset let, kar pomeni plodno izpolnjenje zemeljskega življenja. 


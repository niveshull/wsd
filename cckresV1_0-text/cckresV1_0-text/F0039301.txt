Ne samo, da se igra nalašč pase po arhetipskem, da izrablja pravljični imaginarij in psihoanalitsko metaforiko, pisava je nekje v bližini tistega potujevanja, ki ga poznamo, recimo, pri Schimmelpfennigu (se pardoniram, sodobne svetovne dramatike mimo prevodov v slovenščino res ne poznam prav dobro in je potem to ena od redkih referenc); kot vidimo na začetku Sobice na vrhu stopnišča, je poudarjeno, da je vse skupaj njeno, Graceino, življenje v glavi, nekako tako, kot se recimo Arabska noč dogodi punci, ki se ga nalije s konjakom in popoldne malo zadrema. 
Vse, kar potem spremljamo, je njena cerebralna odrešitev, glasovi, ki jih sliši in mi vidimo, so samo aspekti njene osebnosti, sestrin in materin nadjazovski imperativ, njuni poskusi, da bi jo vzgajali, moževi poskusi kontroliranja, njegov strah, ki se kaže kot agresija in želja po dominaciji, služkinja pa njen praktični vidik – vse te replike so samo glasovi, ki odmevajo v njeni glavi. 
Strahovi, ki jih je pridobila z vzgojo, načini delovanja in vzorci, ki odmevajo tudi takrat, ko so kontraproduktivni – to imamo vsi, zato je vzgoja, posebej še takšna ljubeča, starševska, sestrska, družinska, vedno represivna.

V koprodukciji z gledališko mrežo European Theatre Convention (ETC) so na velikem odru SNG v Novi Gorici uprizorili slovensko praizvedbo domišljijskega trilerja sodobne kanadske avtorice Carole Fréchette (rojene 1949. v Montrealu) Sobica na vrhu stopnišča (La Petite Piece en haut de 1'escalier, 2008), v katerem se je avtorica naslonila na Perraultovo pravljico iz 17. stoletja o Sinjebradcu. 
Neresnično dogajanje v enem samem dejanju, v katerem avtorica pripovedovanje (in izpovedovanje) nosilne protagonistke prepleta z dramskim dialogom z njenimi najbližjimi, je funkcionalno prevedla Ana Perne, na prizorišče pa ga je ob sodelovanju dramaturginje Simone Hamer in lektorja Srečka Fišerja spoštljivo in zadržano postavil režiser Jaka Andrej Vojevec. 
V pravljični graščini z desetinami sob v »sladko-trpkem« brezdelju zakona s premožnim in skrivnostnim Henrijem životari nezadoščena Grace, ki jo neukročena radovednost in notranji manko magično vlečeta v edini prepovedani prostor v »paradižu« - v sobico na vrhu stopnišča. 
Od zapeljive prepovedane skrivnosti uročena ženska seveda vstopi v prepovedani prostor, vendar tam ne najde pričakovanih trupel treh prejšnjih moževih žena, ampak izmučeno in okrvavljeno neznančevo telo, s katerim v zaključnem prizoru ob nemočno tresočem se Henriju nemo zapusti prizorišče. 
Z mračnim razkritjem, ki ga je dobesedno in v prenesenem pomenu odnesla s prepovedanega kraja, bo očitno morala sama životariti do konca dni in ob tem potočiti še kako »pravo solzo«. 
Režiser Jaka Andrej Vojevec je smiselno poudaril domišljijsko in pravljično naravo dogajanja z opazno prosojnostjo in dvoumnostjo monumentalnega prizorišča scenografke Ane Rahele Klopčič (ob učinkovitem sodelovanju lučnega oblikovalca Sama Oblokarja), katerega ključni prvini sta rdeče stopnišče z galerijo v nadstropju v ozadju in prosojni zaslon v ospredju, skozi katerega gledamo vse dogajanje, razen tistega v »sobici«, ki je postavljeno neposredno na proscenij. 
Kot režiser prostodušno krši ter svobodno prepleta krajevno in časovno (ne)določenost dogajanja (spodaj ali zgoraj; neposredna sedanjost, spomini ali domišljija), tako dematerializira tudi domnevno srhljivo podobo trpečega neznanca v skrivnostni sobici in na hrbtu Grace, ki v uprizoritvi postaja in ostaja zgolj neotipljiv plod ter neulovljiva notranja mora protagonistkine razrvane duševnosti. 
Lepe, univerzalne, socialno in značajsko pomenljive kostume je prispevala Petra Alič, ponekod pravljično sladkobno in drugod trilersko zloslutno glasbo pa je dodala skladateljica Nataša Vester Trseglav. 
V sicer korektni, toda precej neprebojni postavitvi, je v nosilni vlogi le na videz »srečno poročene«, a v življenjski pasivnosti negotove in ranljive Grace, ki se ne more sprijazniti z doseženim in ki jo globlja življenjska nezadoščenost pahne čez rob družbeno pričakovanega in dopuščenega, zadržano nastopila Medea Novak . 
Njeno bolj racionalno in pragmatično ter v varni humanitarni dejavnosti trdno zasidrano sestro Anne je temperamentno izrisala Vesna Vončina , njuno tradicionalno polaščevalsko in spravljivo mater Jocelyne, ki si ob odsotnem možu in očetu svojih hčera želi svoji »princeski« videti čim prej v čim varnejšem obilju meščanskega zakona, pa z življenjsko izkušnjo Mira Lampe Vujičič. 
Premeteno ustrežljivo služkinjo Jenny, ki skuša z brezhibno priliznjeno vdanostjo gospodarju prikriti svojo nacionalno in socialno odrinjenost, je ostro izrisala Maja Nemec . 
Sodobno nemoč in negotovost moškega, ki mu ne imetje ne družbeno izročilo patriarhalne (pre)moči ne pomagata približati se osvo(bo) jeni ženski, pa je v vlogi Henrija upodobil Miha Nemec .

SNG Nova Gorica vsako sezono pripravi šest premiernih uprizoritev za odrasle, od katerih so nekatere še posebej primerne za učence in dijake, saj se skladajo z učnim načrtom pri slovenskem jeziku ali pri drugih predmetih. 
Za študente pa so primerne tako rekoč vse predstave, razen otroških.


Slovenija brez hrvaške televizije 4

MITJA DEISINGER je avtor številnih razprav in druge strokovne literature s področja kazenskega prava in da na Slovenskem najbrž ni pravnika, ki ne bi poznal njegovega komentarja kazenskega zakonika. 
Mag. Deisinger je tudi predavatelj na ljubljanski pravni fakulteti, kjer predava gospodarsko kazensko pravo. 
Pred tremi leti je bil nominiran pri Svetu Evrope kot slovenski kandidat za sodnika Evropskega sodišča za človekove pravice v Strasbourgu. 
Do konca osemdesetih let je bil namestnik republiškega javnega tožilca, leta 1988 pa je bil izvoljen za sodnika vrhovnega sodišča, kjer dela na kazenskem oddelku in sočasno sodeluje na gospodarskem oddelku pri računsko-upravnih sporih. 
Kot predstavnik sodne veje oblasti je bil v preteklosti dejavno vključen v delo parlamentarnega odbora za notranjo politiko in pravosodje, zlasti ko je šlo za pripravo kazenske zakonodaje in novega kazenskega zakonika. 
Bil je ena tistih sodniških avtoritet, ki so konec leta 1994 opozorile ministrstvo za pravosodje na nevarnost nastanka pravnega vakuuma pri obravnavi gospodarskih prestopkov. 
Šlo je za zmotno oceno ministrstva, da nova kazenska zakonodaja omogoča nadaljevanje obravnave več kot tri tisoč gospodarskih prestopkov. 
Pozneje je bila napaka ministrstva odpravljena s spremembo kazenske zakonodaje. 
Mag. Deisinger je bil tudi eden redkih pravnikov, ki so javno opozorili, da kazenska zakonodaja omogoča tudi sankcioniranje domnevno nezakonitega odlivanja družbenega kapitala v tujino, ki je ena od značilnosti privatizacijskega obdobja. 
Velja pa opomniti, da je neizvolitev mag. Mitje Deisingerja le nadaljevanje že videne kadrovske politike vladajoče koalicije izpred dveh let, ko je poskušala protiustavno obračunati z vodstvom nekdanje Službe družbenega knjigovodstva: vodilne ljudi bi zamenjali le z dvigom rok in brez obrazložitve. 
Julija leta 1994 je v državnem zboru potekala burna razprava o reorganizaciji nekdanje SDK v Agencijo za plačilni promet, nadziranje in informiranje. 
Nekateri poslanci vladajoče koalicijske stranke LDS so predlagali najbolj sporen zakonski člen, po katerem bi svet agencije najpozneje trideset dni po ustanovitvi agencije vnovič potrdil imenovanje dotedanjih vodilnih delavcev SDK. 
Večina opozicijskih poslancev je zaradi sprejetja tega zakonskega člena protestno zapustila dvorano, saj je menila, da vladi in vladajoči koaliciji omogoča, da prek sveta agencije, kamor bi imenovala svoje ljudi, opravi kadrovsko čistko v vodstvu SDK, ki je bilo v zadnjih letih eden največjih trnov v peti vladajoče koalicije. 
Na pobudo delavcev takratne SDK je ustavno sodišče kasneje najprej zamrznilo in nato tudi odpravilo omenjeni člen ter s tem preprečilo, da bi novoimenovani svet agencije le z dvigom rok in brez dejanskih vzrokov zamenjal vodstvo nekdanje SDK.


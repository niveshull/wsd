Postal sem vznemirjen, le kdo bi lahko bil, še nikoli me niso iskali po telefonu. 
Danes, dvanajstega marca devetsto devetdesetega, na moj rojstni dan in god – ki nesrečno sovpadata –, Margitka, ki pri nas ureja gospodarske zadeve, vpije.

Naš prijatelj Dezső Metz je štiri leta starejši. 
Dve leti prej, preden je čisto osirotel in je komaj dopolnil šestnajst let, ga je v skrbništvo vzel in sprejel Pater, brat Becejevega starega očeta. 
Metzevi starši so uporabili vso svojo moč in zapili vse do zadnjega žeblja, Dezső je lahko k Patru v majhno kuhinjo zvlekel le svoje osebne stvari. 
Le redki so se čudili, ko je stari, opiti vaški kaliber vzel k sebi mladega, odbitega kalibra. 
Vez, ko se človeku vračajo mrtvi, so govorili, je najbrž močnejša kot sorodstvena. 
Mestni center za socialno delo se je še bolj vznemirjal, zakaj vendar hoče starec vzeti k sebi mladeniča, toda na koncu so, četudi stežka, le pristali. 
Pater je Dezsőju zagotovil nekaj majavih kosov pohištva in majhno kuhinjo. 
Ni se veliko ubadal s tem, s čim si pobalin, ki je pustil šolo, zapolnjuje čas. 
Z Beregijem sva pogosto hodila k Patru, k stricu, kot ga je klical ne glede na generacijsko razliko. 
Tako sva spoznala Dezsőja Metza – in postali smo nerazdružljivi prijatelji. 
Dezsőjeva naloga v društvu je bila, da vzdržuje stik z onostranstvom. 
To je bilo najmanj, kar si lahko pričakoval od nekega kalibra. 
Z Andrásem Beregijem oziroma Becejem sva bila sošolca. 
Beregi je živel s svojim starim očetom in materjo. 
Njegov oče jo je, ko je bil še dojenček, pobrisal z neko frkljo, ki so jo vzgajali v gradu, v državnem skrbništvu. 
Tudi v Pešti je ustvaril družino in – sramota za očete iz Sárasága – niti malo ga ni zanimalo, kako živi njegov sin. 
Bece je bil v društvu umetnik in izvidnik, kar ni pomenilo nič, toda menil sem, da moram tudi zanj najti nek naziv.

Ozka, od guljenja ovalna lesena klop je bila edini kos pohištva, primeren za sedenje, ki ga je Pater prepustil Dezsőju. 
Tej klopi pripisujem, da se je sestanek začel opotekavo, tiho, vsi smo gledali v isto smer, kot lastovke, ki se presedajo na žici. 
Bil sem tesnoben, svetloba je komajda prodirala skozi majhno okno in na podolgovati mizi je nekaj zadušljivo smrdelo, čeprav sta bila na njej le majhna rdeča kozica z mesom in umazan krožnik. 
Slutil sem, da če ne bo uspelo zdaj, druge možnosti ne bo več; sestankovanje bo predmet posmeha, v najboljšem primeru zbijanja šal. 
Tudi jaz sam bom to počel, ker se ne morem držati stran od drugih in zato nisem primeren za vodjo. 
Nimam ne lastnih moči ne lastnih misli in ne morem držati skupaj razpadajočih niti, da bi iz njih spletel šopek in bi se zdelo, da sem nekaj iznašel jaz sam. 
Seveda ta naknadni uvid naredi moje slepo hotenje z vonjem po znoju, ko sem za vsako ceno hotel postati vodja Društva Ede Klein, jaz, Gergely Gallér, še bolj napeto in kruto, čeprav bi bil v društvu vsak drug primernejši za to vlogo. 

Prav to je: spoznanje. 
Fotograf je ukradel slike tujih oseb. 
Kako bi kaj takega lahko imelo posledice?

V življenju profesorja Számfire so se tiste čase dogajale resnično nenavadne stvari, o katerih je Dezső Metz, ko je razkazoval svoje kalibrske sposobnosti, redno poročal. 
Trdil je, da je z informacijami brez izjeme postregel duh strica Piste Avarke, ki je vse videl in bil še posebno nagnjen k ogovarjanju. 
Medtem ko je gospod profesor razvijal svoje znanstvene poglede, so mi po glavi rojile prejšnje besede prijatelja Metza. 
László Számfira je bil pri nas priljubljena figura, bil je namazan z vsemi žavbami. 
Bil je eden redkih profesorjev, ki se je enako dobro sporazumeval tako s pivci kot z vodstvom vasi, s predsednikom sveta ali zadruge. 
Njegova beseda je bila v vsaki družbi merodajna. 
Ker je v vsaki družbi veljal za avtoriteto, je bilo samoumevno tudi, da je Számfirova hiša stala v središču vasi. 
Gospod profesor je tam živel z gospo poštarico, ki je imela diktatorsko dušo, in s hčerko, s prekrasno, a žal izredno naduto Hildi. 
Dekle je bila najina sošolka, Beregijeva in moja, toda v osmih letih se je le redko toliko ponižala, da bi nama namenila sploh kakšno besedo.

Franczeka ni mučilo, da je družinski človek, če se mu je zahotelo, je tudi med tednom pasel lenobo pri Dezsőju, in ne samo v ostanku poletja, tudi potem, ko smo mi bili že v Feketevárosu in smo se iz jarma nalog osvobodili večinoma le ob sobotah. 
Tedaj se mi je zdelo, da sem izpadel iz nečesa, manjka mi člen v verigi. 
Kako je možno, da naenkrat samo on določa, kam naj gremo, v čigavem vrtu naj prežimo na parjenje vrtnega sveta in na to, kako izparevajo sokovi teles?

Ni mogoče reči, da železniški čuvaj Szalma ni naredil vsega, da bi se zrak v hladu Krematorija segrel. 
Če je bilo treba, je govoričil, potem pa je delal dolge, skorajda že smešne premore, ob vsaki možni priložnosti se je trudil, da bi začutili, kako je pomemben. 
Kakor koli se je obrnil, vedno znova in znova je bil priča temu in onemu, vse je tako, kot pravi. 
Drugi so menili, da je dosegel, kar je hotel. 
Dezső je pozneje rekel takole: »vsrkavali smo njegove besede« in naj se tudi jaz ne pačim, tam se je pač zdelo, da sem očaran. 
Ne vem, naj kaj je prijatelj mislil, ker me je od glavobola popolnoma premagala neka meglena omamljenost, komaj sem premagoval zehanje, od tega pa sem skoraj dobil čeljustne krče. 
Ogledoval sem si raztrgan grb, ki je bil obešen na obokan, plesniv zid kleti: ob strani so se klasi umazali, rdeča zvezda je bila poškodovana. 
Potem sem poskušal prebrati plastične table s pravili, toda zaradi na hitro splaknjenih kanglic se je videl le najnovejši disciplinski ukrep partije: »pred deveto uro zjutraj ne točimo alkoholnih pijač«. 
Potem sem opazoval Dezsőja Metza, nad usti so mu zrasle kocine, kot da si hoče pustiti brke. 
Bil sem nevoščljiv, ker sem se ob njem počutil kot nepomemben fantič, čeprav se mu izpod mize sploh ni videl kultni ameriški pas z orlom. 
Bil je kot odrasel in njegovi neurejeni, mastni lasje, raščeni kot vodji huliganov, so kukali izpod klobuka. 
Hrepeneče sem ga opazoval, skoraj bi se stisnil k njemu; jaz bi si zaman pustil rasti svoje razigrane, kodraste, rdeče lase, imel bi glavo kot mikrofon, kot edini moški član Boney M., ki se je ves čas zvijal. 

Oprodska frizura – to me še danes boli.

Med osamljenimi sprehodi sem si tudi večkrat predstavljal, kaj bi Bece rekel o kipu geodetov takrat, ko smo bili še v celoti prebivalci Sárasága. 
On je razmišljal o Najlonskem Kristusu in o Umetnem bučnem steblu in ni opletal z imeni slikarjev in kiparjev, o katerih je slišal na zasebnih urah in katerih dela in življenje je vsevprek pomešal. 
Govoril bi o tem, da ni še nikoli videl bolj realističnega dela, ker zjutraj, čeprav je to redko omenjal, vedno čuti, da se kosi njegovega telesa ločujejo za centimeter narazen. 
Ne pri hrustancu, ampak povsem brez logike, recimo sredi bedra ali pod želodčnim ustjem, in tedaj se še premakniti ni mogoče, kajti teža drži vse skupaj, jetra in srce ne zdrsneta ven, ker ju tiščijo drugi organi. 
Skratka, če nekega mačkastega jutra duša izstopi, lastna masa drži skupaj lastno maso; v to je prepričan kot v smrt.

Ata Töre je tisti dan, ko se je prilepil zadaj za traktor, požlampal liter slivovke. 
Imel je čas žlampati, ves dan je pred silirnim strojem čakal, da IFA-ji s priključki nasujejo siliranje na velikansko kovinsko ploščo, potem se je usedel v svoj traktor z žlico za potiskanje in lagodno potisnil material v lačni želodec predelovalnega stroja, med vrteče se kovinske diske. 
Medtem ko so bili stroji na njivah, je sedel v senci mostne tehtnice, gledal je, kako na trati pred sinovo pisarno tovariši nosijo cev z algami in z zarjavelo razpršilno glavo. 
Ob takih priložnostih je postal čustven, njegov sin je bolj papeški od papeža, je prava predsedniška osebnost, Večni ga je ustvaril za predsednika zadruge. 
Ta prijetna misel mu je pogrela srce in je moral takoj nekaj spiti, običajno le požirček. 
O požirčkih pa je znano, še posebno, če gre za slivovko iz Sárasága, da se zlobno seštevajo. 
Največkrat je mejilo na čudež, da ata ni podrl električnega droga, da pozno popoldne ni povozil nobenega kolesarja, ko se je skoraj trdo pijan usedel v traktor in odropotal domov. 
Po dolgi glavni ulici, obdani s topoli. 
Na lepljivi dan so se požirčki seštevali še bolj podlo kot običajno. 
Ata Töre je pri Krčmi Bécsi v Újfalu skoraj porušil avtobusno postajo, ki jo je po spominski tabli zgradila mizarska brigada Kató Hámán dvajsetega avgusta nekega leta. 
Na vogalu ulice Sončni vzhod je Számfirova grozno pogrnila, ker je ravno zavila na glavno ulico. 
Ata Töre se je malce naslonil na volan, nakar je Zetor odtaval na levi pas. 
Na koncu, četudi ne hitro, a vseeno z nekaj brzine, je švignil mimo poštarice Babette, kar je že samo po sebi čudež, saj je po mnenju tete Pannike, ki je v pločevinastem svetišču čakala na bus iz Mindenszenteka, ata Töre spal za volanom. 
Namesto njega je domov vozilo spanje. 
Doslej bi bilo vse v redu, toda lakomnost je povzročila strašansko nevšečnost. 
Kot po navadi: lakomnost. 
Ata Töre je bil bolj žejen od žejnih. 
Traktor je ustavil že pri poletni kuhinji na začetku dvorišča, ni sparkiral pod streho, ker se je spomnil, da je pol steklenice kadarke iz Homoka, sam ne ve kako, zjutraj pozabil v slepem oknu. 
Če bi parkiral nekoliko naprej, bi moral iti deset metrov peš, toda tega ni več zmogel. 
Traktor je ustavil takoj za kuhinjo, tesno ob njej, šel je okoli stroja, prišel do njegovega zadka in takrat se je zgodilo. 
Ko se je iztegnil. 
Poskušal je seči po vinu, toda kot sem že rekel, je stroj stal tesno pred oknom. 
Torej takrat, ko se je iztegnil. 
Zadaj ima traktor kakosežereče, vrti se, kardanska gred ali kaj že, na tisto je treba priključiti koso, črpalko, drobilnik sena in drugo. 
Stroj, ki se vedno vrti, kot da bi mu to ustrezalo. 
V to se je zataknil rob. 
Hlač. 
In ga je zasukalo, medtem ko je ata Töre ravno dosegel kadarko. 
Bila je kisla, iz Homoka, toda bila je vino, za sekundo se je lahko veselil, čisto malo, potem je na sivem vozu prišla žalost. 
Sila je potegnila še njega. 
Šlic, gate in vse ostalo. 
Najprej orodje, potem kroglici, stroj, ki žene koso, črpalko, drobilnik sena in drugo. 

Lepljivi duh z marofa, je Metz kar nadaljeval, ki je pogledal skozi okno, je rekel, da sem ga razočaral. 
V tej pokrajini je možno govoriti le o porumenelosti prebranih strani. 
Kajti samo napisano velja, v realnosti ni ničesar. 
Tu je možno govoričiti le o tem, da nekakšen Oblomov ne vstane iz postelje, čeprav bralcu skoraj poči srce. 
Zunaj lahko lije dež, lahko pridejo znanci v hladnih plaščih, ni se pripravljen niti premakniti. 
Sto štirideset stani samo leži, nič drugega.

Prst previdnosti

Sploh se nismo predstavili, samo sedeli smo na ozki, majavi leseni klopi, nasproti nas tuja družina, Metz in Beregi sta se neumno nasmihala, Franczek jima je vračal z mrkim pogledom, jaz pa nisem mogel odmakniti oči s hkrati privlačne in odbijajoče Franczekove. 
Ne boš mi cicike majal, je na odru pel Rom z naoljenimi, polizanimi lasmi.

Franczek me sploh ni pogledal, samo spet se je nekoliko nagnil naprej. 
Sarolta Jászi je povsem stisnila ustnice, gledala je v daljavo proti mlinu na veter, kot da jo zanima šumenje velikanskih obcestnih topolov. 
Gyula je nadaljeval tišje in prijazneje, kot da nas že dolgo pozna in bi bili že tisoč let pajdaši.

Kmetje z razpokanimi ustnicami in raztrganimi gatami, je razlagal Gyula Franczek, so pred vsemi drugimi obstoječimi kmeti izvedeli za nebeško skrivnost starih časov. 

Takoj pridem, je zašepetala s finim, nezemeljskim glasom Sarolta Jászi. 
Vstala je, temeljito zgladila zmečkano krilo, potem pa ponižno pogledala moža. 
Gyula je prikimal. 
V salonarjih z ozko peto se je s težavo premikala med rumenečimi, velikimi kupi trave, z negotovimi, a vseeno lahkotnimi koraki se je približevala straniščem. 
Bila je kot pijani angel.

Dokler se Sarolta Jászi ni vrnila, smo nekaj trenutkov molče sedeli pri mizi. 
V bedro me je večkrat zgrabil krč, celo skočil sem pokonci in začel stresati nogo kot izčrpan nogometaš, dlani so mi plavale v znoju in polo majica se mi je nalepila tudi na hrbet, zaman sem jo vlačil in zračil. 
Gyula nas je premerjal, kot da smo prodajno blago, in ni izustil niti besedice. 
Dezső in Bece sta gledala v vrč, poskušala sta čim bolj tiho izpustiti zrak skozi nos. 
Po produkciji Franczekovih je sopenje dobilo težo, grešno vsebino. 
V prsih sem čutil čedalje močnejši pritisk, poskušal sem si obuditi, kako smo prišli do sem, kako je možno, da sedimo tukaj na avgustovskem vaškem dnevu in nekaj minut molčimo poleg neznanega nabavljača.

Zakaj bi pa morali? se je namrdnil Franczek.

Gyula Franczek se je med zgodbo večkrat zasmejal, železniškega čuvaja je spraševal, od kod vse to ve. 
Po določenem času se je tudi Bece oglasil, celo Dezső je nekajkrat zabevskal, kako je zvabil ven merilca, a Franczek je poslušal samo železniškega čuvaja, nasmihal se mu je, kot da nas, ki v zgodbi nastopamo, sploh ne bi bilo zraven. 
Na koncu je železniški čuvaj zaokrožil svojo pripoved, Bece je bil navidezno povzdignjen v junaka in se je ponosno nasmihal proti Franczeku.

Gyule ni bilo mogoče iztiriti. 
Stopil je k oknu in kadil cigareto tako mirno, kot da se sploh ne bi oglasil.

Vse je v velikem kotlu, kot bi šlo za slivovo marmelado, mešate jo in brbota.

Nekdo je zadavil Ficka, naj ga strela udari.

Stric Pista Avarka se prvič po svoji smrti ne oglasi, je obupan rekel Dezső.

Našli smo ga v Krematoriju, na mizi se je gnetlo ducat kozarcev, pred sinovoma Gyulo in Imijem pa sta stali majhni steklenici kole s slamicama.

Mislim, da bi kot pravi grešnik še dolgo požiral Franczekove neutemeljene psovke, potuhnil bi se, če bi Gyula tudi v nadaljevanju napadal vse tri. 
Toda ko se je zapičil v Dezsőja, se je v meni nekaj porušilo, pred očmi se mi je vse zlilo, kot če bi bil pod vodo, nekaj časa sem slišal, kako mi utripata arteriji na sencih.

Skratka, nora uganjanja so se začela ob nasprotni novici. 
Gyula Franczek si ni mogel priti na jasno glede nezvestobe svoje ženske, prosil je za preiskavo očetovstva, kar so glede na njegovo prizadetost vzeli kot upravičeno in so v reformatorski bolnici to tudi opravili. 
Novorojenemu Kálmánčku niso vzeli samo krvi, ampak so mu tudi v hrbtenico zapičili iglo, tudi iz kosti so vzeli vzorec. 
Po pregledu je bilo stoodstotno zanesljivo, da je krvni oče Kálmána Franczeka nabavljač Gyula Franczek. 
Večjima sinovoma so vzeli le kri.

Dezső nama je ponudil ledeno mrzlo pivo iz kanglice in bil je izredno ponosen, da ga je tudi Ignác pohvalil. 
Po grlu nas je žgalo ledeno, nerazredčeno ječmenovo pivo. 
Nismo vedeli, kaj bi rekli, zato smo pili, molče kot alkoholiki, vonj se je čedalje bolj stisnil, bil je prav iritirajoč smrad, s smeri kulturnega doma in sedeža sveta se je na dvorišče slišalo kričanje in glasno nerazumljivo govorjenje. 
Običajno poletno ponedeljkovo popoldne: prostovoljni gasilci so vadili na Poštni ulici.

Na postaji v Orosházi sem prestopil na vlak iz Szegeda. 
V prvem kupeju sta sedela rabina; zdela sta se mi kot privid, nebeško znamenje, glas se mi je tresel, ko sem vprašal, ali lahko prisedem. 
Koliko sem imel opraviti z biblijskim ljudstvom zaradi nejasnih zadev in nenavadnih bremen v Sáraságu, kot sta žeja in jutranji govor! 
Koliko smo raziskovali sveto knjigo in v njej iskali odgovore na naše dvome in vprašanja, koliko Franczekovih pridig sem poslušal o Azazelu, Henohu, Jobu in o svetem času, katerega originalne minute minevajo v naši vasi.

Poznata mojo rojstno vas? sem previdno vprašal.

Spremenila je ime, je cinično izjavil mlajši. 
Kot Károlyi bi ji bilo v partijskih časih težko, je razlagal poučno. 
Imela je tudi vzdevek. 
Kakšen že? se je zamislil. 
Morda Pannika. 
Zdi se mi, da se je na dopisnice podpisala kot teta Pannika.

Za trenutek je tudi Beceja prevzel dvom, ideja Najlonskega Kristusa torej ni tako izvirna, potem pa se je potolažil.

S koncem lepljivih primerov se je marsikaj osvetlilo. 
Postalo je jasno, da se dekleta ne zadovoljijo z diskutiranjem kot mi. 
Eksperimentirajo, radovedne so, najbolj se zanimajo zase, za lastno veselje in želje. 
Vse bi rad vedel o njih. 
Kod hodijo, kakšne cvetne čaše se odpirajo za njih, kako debela stebla sekajo, kje ostaja sled njihovih stopal v prahu, ali so si na strnišču odtrgale steblo za ustnik, kje dolgo gledajo v bledo, sivo nebo. 
Toda zaman sem jo rotil, Eszter je kljubovalno molčala in mi žgoče radovednosti ni hladila niti z nedolžnimi namigi. 
Na srečo mi je pred velikim sporom še enkrat razkrila svojo dušo in podrobno pripovedovala, kako globoko so prišle, za ceno kakšnih poskusnih vrtin – vzajemnih ponižanj – so izkusile znanje, ki se je pozneje zdelo evidentno in je kot zrel sadež padlo v njihovo naročje.

Irén je bila, je naslednji dan izjavila sesljava Piri Gyári. 
Ona si je izmislila, naj od doma prinesem razlicno velike kozarce, vec, ce je mozno, v kompletu. 
Rekla sem, kaj bo rekla mama, ona pa je zakricala, da kus. 
Veste, fantki, jaz ne zivim od jeze, prinesla sem vec kot trideset kozarcev: case, kozarce za kavo, za vodo, vrce za pivo, vinske kozarce na peclju, kozarce za pivo in tudi nekaj cajnih lonckov. 
Imela sem tako veliko crtasto vrecko, kot ce bi nesla balo na trznico. 
In tedaj, in tedaj ...

Piri Gyári je zložila kozarce iz svoje črtaste nakupovalne vreče na pisalno mizo in čakala. 
Druge so se hihitale ali razburjale, a kozarcev se ni nobena dotaknila. 
Irén Ráchel je razkrila svojo dojko in iztisnila nekaj požirkov gostega, mastnega materinskega mleka v kristalni kozarec za šampanjec. 

Potem sem se tudi jaz nagnila, je v napadu iskrenosti priznala Piri Gyári. 
Na dvojni pisalni mizi sem si potisnila tistega za vodo. 
Hildi je zmagala, ona si je namestila loncek z visokim vratom. 
Verjemite! 
Rocaj je bil zlomljen, se to je ni motilo. 
Bil je debel, fanticki, odsli bi s svojo sramoto, ce bi videli tisto posodo.

Ker lonček ni hotel ven.

Skoraj sem se začel smejati, toda naenkrat sem v svojem nabijanju tudi sam zaslišal neko spočenjajočo se melodijo. 
Hotel sem si pogledati v roke, kako to počenjam, toda nisem mogel odvrniti pogleda s Patrovega vznesenega obraza. 
V bradi je imel ostanke paprikaša, smrklje in drobtine, a je kljub temu deloval častitljivo; zdel se mi je moder in močan. 
S takim užitkom je poslušal mojo glasbo, kot bi koncertiral Franz Liszt.

To si sanjal? je vprašal Dezső. 
To ni mogoče.

Nisi mogel sanjati o Edeju Kleinu, nisi kaliber in rojen si bil šele naslednje leto.

Res je, je pritrdil Dezső. 
Enega si je prižgal. 
Ni mi ponudil, samo dim mi je puhal v oči. 
Ni imel slamnika, je rekel, nisi dobro videl.

Kaj da ne? sem se razburjal.

Pozabil sem, kot sanje po navadi. 
Spomnim se samo začetka, ostale so barve, okusi in vonji. 
Spomnim se, kako svež je Ede Klein, ko se sprehaja po vasi, za njim ostaja jasminov vonj, slišim, kako njegova palica trka po pločniku, vidim okna na veliki ulici, dvigujejo se zavese: kdo je prišlek. 
Ampak, kaj se je zgodilo, ne vem.

Moškega zapustijo moči, Pannika ga skoraj pod pazduho vleče domov, hiti skoraj tako kot pred dvajsetimi leti, spet se skriva, beži. 
Tisti umazani Jud, se nekdo razburja naglas pred abecejem, Pannika še bolj pospeši korake, Ede nima moči v kolenih, ne more držati tempa. 
To je bil zadnji udarec, tega ni več prenesel. 
Glej, po dvajsetih letih je še vedno kriv, Večni ga še vedno bije.

Je potem zadeva zaključena? je zakričala za njim teta Klári.

V sredo popoldne so v hiši delali le do dveh, v predsedniški pisarni je bila tako velika zmešnjava, da »nihče ni opazil«, da je ključ od trezorja, ki so ga hranili v sobi, pozabljen ležal pod zeleno črtastim potnim nalogom, ki je čakal na kontrolo. 
Zadnji del kamnite zadružne pisarne je skoraj z vseh strani nekaj zakrivalo, na desni ne dolgo tega zgrajena ozka montažna pisarniška hiša s temno rjavimi okni, nasproti pa drevesa okoli osrednje zgradbe mlekarstva: smreke, topoli, akacije. 
Na levi zapuščeno, gosto trstičje kanala. 
Do zadnjega dela pisarne je bilo možno priti samo skozi dvorišče, obiskovalca je pričakala kratko pokošena trava, tu in tam kakšen postrižen grm vrtnic, zasajene so bile drobne ciprese in smreke. 
Vse je bilo majhno, kot bi hoteli urediti igrišče za palčke. 
Čistina za kamnito zgradbo ni več v tem imperiju, tisto je pravo polje iz Sárasága s travo do kolen, koprivami in črnimi murvami.

Moral sem si priznati, da bi tudi sam rad ostal na gimnazijski zabavi. 
Prvič sem čutil, da čeprav sem doma, da sem na edinem kraju, ki je gotovo moj in o katerem bolj kot drugi vem, da je najbolj očarljiv kraj na svetu, si kljub vsemu želim drugam. 
Zaman znani, shojeni prostor, kjer sem bil varen. 
Zaman sem čakal, vsak trenutek se lahko pokaže neka skrivnost, ki je vedno valovala v večnem času, večna preteklost, vse duše, ki so nekoč živele, so nas zaman spremljale, Sáraság se mi je zdel oguljen, dolgočasen. 
Priznal sem si, kaj manjka v Dezsőjevi edini sobi, ki si jo je uredil v nekdanji frizerski delavnici. 
Postalo je očitno kot nikoli doslej. 
Skoraj sem že izgovoril, malo je manjkalo, da bi povedal Dezsőju Metzu.

Kje so prazne pivske steklenice, vsiljivi barvni reklamni lističi, ki ponujajo poceni šampone, svinčnike za oči in prašek proti bolham; škatle, v katerih so bili včasih keksi, krtačka za nohte ali razglednice, krušne vrečke, jušne kocke, testenine, gumbi, mesto za umazano perilo, razkužilo, krema za čevlje, kljunasto merilo, kar koli. 
Potem sem uvidel, da ni samo v tem težava. 
Tudi minuli čas nima sledi. 
Nobenega koledarja ni, na katerem bi vsaj s tesarskim svinčnikom nakracan zapis pričal o čemer koli: recimo, da »dva stota koruze ali ječmena do devetih v mlin« ali da mora iti plastelin pakirat dopoldne ali popoldne, saj dela Dezső pri domači obrti v dveh izmenah. 
Ničesar nisem našel, kar bi potrjevalo, da je bil včeraj, ko sem bil odsoten, tukaj; in ne obstajajo samo dnevi, ki jih preverjam, konci tedna, ki jih vzpostavi moja prisotnost. 
Da bi tudi tu mineval čas, ni možno živeti brez ust, samo z ušesi in očmi, ne da bi vznemirjal osemdeset let tišine torej, ker je treba in se mora na nekaj odgovarjati, na vsakdanje dogajanje, saj tudi tukaj čas teče tako, da iz dneva v dan nekaj nastaja, vsaj kakšna minevajoča malenkost. 
Predmeti se premaknejo, živijo, zlomijo se, padejo, zato so postavljeni drugam. 
Preiskoval sem, toda zaman, pri prijatelju Metzu nisem našel nič takega, vse je obvladovala negibnost. 
Lahko bi rekel, da je bila ona edina oblast. 
Tudi umazanija je osvojila samo toliko površine, kot jo je, če se prav spomnim, imela ob Dezsőjevi vselitvi konec avgusta. 
Enako zapuščene pajčevine v kotu, ki jih prepih kljub vsemu ni odstranil. 
Nisem mogel verjeti, od kdaj je kljukica na hlačnici Dezsőjevih jugoslovanskih kavbojk. 
Spredaj blatni madež, ki ga je dobil morda še lansko zimo, ko se je opotekal z gradu in padel. 
Kanglice in seveda pokrovi. 
Obupal sem, kako je bilo to do zdaj tako samoumevno? 
Ta za bivališče neprimerna nekdanja frizerska delavnica; kako mi ni postalo jasno, da resničnost tukaj nima korenin. 
Kdo stanuje ob betonskem umivalniku za lase, čigavo okno gleda na tablo z osmrtnicami? 
Zakaj ni tukaj normalnega pohištva? 
Kako je mogoče, da me to doslej ni motilo?

Trpinčenje, ponižanje naj bi bila zaveza? je vprašal. 
Potem je bila zaveza sklenjena najprej z milijoni ob potopu, kar je opravil nerodnež z imenom Henoh. 
Potem je tudi Job dobil v podpis svitek z obrazložitvijo v drobnem tisku, da je strah pred Vsemogočnim modrost.

To bi rad vprašal, je rekel.

Mater ti, ti gnoj! je zatulil Dezső.

Dezső pa je začel brcati z levo nogo kot pes po opravljeni potrebi. 
Tako je bilo navodilo in on ga je poslušal.

Ko je prišel domov, je brez besed položil ulov na kuhinjsko mizo, tudi žena ni rekla nič, niti pozdravila se nista, v sobi je tulil radio, bil je ponedeljek in oddaja Od dveh do petih, Hildike je verjetno čepela ob kasetarju in čakala, da v oddaji želja med deklamacijami zadoni popevka Roya Orbisona. 
Spomnil se je, da bi moral razkužiti prvič izpraznjen sod, tistega velikega, ki je takoj pri stopnicah levo. 
Vprašal je ženo, kje je strup za vino. 
Strup za vino je tekočina na žvepleni osnovi, ki odlično razkuži dno sodov, pri nas mu pravijo vinski strup, menda je podobne strukture in okusa kot vino, vino pa zaradi njega naslednje leto ne bo ciknjeno. 
Od tedaj, ko je profesor matematike in fizike odšel na ribolov, je minilo štiri do pet ur. 
Nič drugega ni vprašal kot že tolikokrat prej.

Odložite slušalko, Magdika, je ukazal doktor Gellei. 
Ne razumete, rekel sem, odložite slušalko!

Gostilničar Oláh je uporabil vso svojo iznajdljivost v prostoru, da je našel cunjo, s katero je zbrisal mizo, da je bila kolikor toliko čista. 
Vsi v krčmi so se prestopali, vedeli smo, kaj bo sledilo. 
Ata Töre je z nerodnimi kretnjami odvijal novorojenca, zapletal se je s spretno zloženo, veliko platneno plenico.

Karcsiki Töreju je mošnja res zrasla v bedro, točno tako kot pri njegovem očetu. 
Kdor je videl mošnjo ata Töreja, je trdil, da bolj podobne še narisati ne bi bilo mogoče. 
Ob mizi, prekvalificirani v previjalno mizo, so se gnetli alkoholiki, brezdelneži, učenci in drugi moški, obkrožili so gostilniško sveto družino in vse, ki so se norčevali, je postalo sram. 
Mošnja je bila na otrokovem levem bedru, bila je napeta in velika mošnja, kot se za novorojenca spodobi. 
Karcsika je bil še mlad, niti popek se mu še ni zacelil.

Bil je mesec sivan, Večni je veliko vaško sinagogo okrasil z zelenjem. 
Ravni topoli ob glavni cesti so spet šelesteli in skoraj svetili so zdravi listi na slivi, ki so jih po navadi do sredine poletja požrle uši. 
Lucerna je pognala, kot bi jo vlekli z vrvjo, vrtne rastline so pokukale iz temne, sajasto črne zemlje. 
V Sáraságu pred hišami niso gojili trave, ampak čebulo, krompir in lucerno. 
Trava je veliko lepša, zelenjavni vrt, ki se razprostira pred hišo, pa je bolj domač, kot bi bila cela vas velika parcela in bi na skupnem dvorišču rasla mlada čebulica h kruhu z mastjo in klobaso. 

Skratka, nadvse mučno naključje je bilo, da je tudi ob Hildijini nesreči prav teta Pannika postopala tam okoli. 
Hildi je vsa iz sebe plesala in pela pred trgovino z oblekami. 
Ne dolgo tega, če se prav spomnim, igrala sem kitaro. 
Teta Pannika je otrpnila. 
Pomislila je, da po Svetem pismu samo nebeščani lahko povzročijo tako veliko evforijo, samo prisotnost Večnega prinaša tako veliko srečo, da smrtnik tako dobre volje pleše in poje. 
Veseli se z mano, prosim, tako kot se jaz. 
Zavidljivo in s strahom je strmela v Hildi. 
Kakšen razlog ima svetopisemski Bog, da je prisoten v Sáraságu nekega navadnega spomladanskega popoldneva, ko se zrak začenja ohlajati, večer pa je grenak in dolgočasen. 
Gospodova bližina pomeni zgolj dobro?

Petarde. 
Če kupujete za silvestrovo, si kupite take, naredile bodo vzdušje.

Bolje bi bilo, če se ne bi, je previdno rekel Ignác.

Nekdanja frizerska delavnica, Dezsőjevo bedno prebivališče, je bila spomladi še bolj klavrne podobe. 
Sončna svetloba in zunanje življenje, klopotajoči glasovi štorkelj, prepevanje čričkov in kdo ve od kod prihajajoči vonj konjskega dreka niso izboljšali videza sten, ki so se luščile. 
Tudi Dezső Metz se je skrušil. 
Griva mu je zrasla, tega tudi pri domači obrti niso gledali z odobravanjem, lumpen elementi, tesne hlače ne sodijo tja, se je razburjal njegov šef. 
Gyula pa je tem bolj cvetel. 
Nabavil si je bel puli in sako z drobnimi kockami, rahlo zatemnjena sončna očala. 
Svojih širokih ramen tudi v modnih oblačilih ni mogel skriti, videti je bil kot šolski ravnatelj vaškega porekla v velikem mestu. 
Ko smo se po dogodku s Hildi ob koncu tedna zbrali pri Dezsőju, me je popadel dvom: ne bo več dolgo tako. 
Tedne se nismo družili, imena Društva Ede Klein niti izgovorili nismo, nikjer ni več vzdušja starih analiz, žarenja pogovorov; tem več pa je napetosti, Dezső in Gyula sta pripravljena na spopad kot dva jelena. 
Ni seganja v besedo, ni kričanja. 
Moč Svetega pisma je kot moč gnile pekoče paprike. 

Vdova Számfirova je doživela lažjo kap, tako, ki jo pri nas kmetje preživijo na nogah, da bi potem ob naslednji takoj umrli. 
Ko je Számfirova zagledala hčer na B-oddelku kirurgije s tako velikimi šivi na obrazu, kot jih ima nadevan svinjski želodec v predelu širokega črevesa pred dimljenjem, da se s poprom, rdečo papriko in soljo pomešani drobni koščki kuhanega mesa in zmlete slanine ne bi razsuli, se je zgrudila. 
Na srečo so bili zdravniki zraven, premestili so jo na intenzivnega in že je stekla vanjo slana raztopina infuzije. 
Tragikomični obisk pa se je skoraj ponovil. 
Ilonka Umbera se je še drugič prijela za srce, ko je vstopila v sobo na B-oddelku kirurgije, kjer je okrevala njena hčerka. 
Norega Ignáca Gergelyja, kot ga je imenovala v dneh po dogodku, je s hčerko našla v »nedvoumnem položaju«. 
Ilonko Umbera je v jezi zapustil ves materinski in ženski nagon. 
Prej bi verjetno začutila, da ta reklama paru dolgoročno koristi, pred vaškim javnim mnenjem titulirati poljub kot »nedvoumen položaj« pa je v nebo vpijoča taktična napaka, če je cilj taktike ta, da bi Ignáca Gergelyja, nesrečnega nekdanjega kravarja, ki živi z očetovo senco, odgnala od hčerke. 
Gyulova prognoza se je izkazala za las točno. 
Gospod profesor je že v zemlji (z vidika dote je situacija torej nična), epski pridevnik prekrasna pred imenom Hildike Számfira pa zdaj pomeni nekaj povsem drugega, kot je pomenil pred petardo.

Zlobni in zagrenjeni vdovi, Számfirova in teta Magdika, sta se zdaj kriče, zdaj sope od joka psovali. 
Cipa z obrazom kot »polnjen svinjski želodec« oziroma tisti napol norec z »drekavo senco«. 
Obe sta vsako uro nesrečnim mimoidočim, ki so ju morali poslušati, skicirali, kakšno partíjo sta namenili svojemu otroku, ki jima je prej predstavljal glavni dobitek. 
Toda zdaj je vse padlo v vodo. 
Hildike in Ignác se za to nista zmenila, samo lizala sta se, hodila okoli ob Lándorju, nabirala sta plevel, o katerem so nekateri sumili, da je konoplja, in kot da je Dezső nekega dne celo videl, da je zelenjava v košari videti kot podivjana, smolnata plodnica. 

Jaz imam senco, je odgovoril tujcu, le da jo tebi, čefurju z dežele, ne pokažem.

Pajaca mi kvarita posel!

Da nisi postal materialist? je nadaljeval posmehljivo.

Nihče ne ve, je odvrnil Dezső.

Dama se je naslanjala na bleščeče se modro kolo Csepel, na katerem so bile gume ob strani bele, pred balanco je bila nameščena lepa, črna, kovinska košara, iz katere sta mahala korenček in peteršilj. 
Alufolija odprtega kefirskega lončka je odbijala močno svetlobo spomladanskega sonca. 

Vsa svetloba se je odbila v najine oči.

Kako?

V Pešti so najslabši priseljenci z dežele, je poskušal Beceja pomiriti stric Bandi, njegov stari oče. 
Pričel je z dolgim razglabljanjem, da je tudi sin vaščana še vaščan, samo njegov sin je lahko končno ponižen Peštanec.

András Beregi mlajši se je samo potuhnil, vseeno ni mogel izdati, zakaj ta nespametni izbruh, zakaj je hotel prvič v svojem življenju govoriti s svojim očetom po telefonu. 
Tudi tega ni mogel priznati, da je imel njegov oče, če pogledamo drugače, prav, Bece je bil zaradi tistega, kar je slišal od Steklenookega Tóta, tako pretresen in prestrašen, da se je ves čas kot kakšna napol nora baba spraševal samo o očetovem zdravju.

Bece je hitro opazil, da vzgojiteljice odpirajo vsa vrata z enim samim ključem. 
Zaradi požarne varnosti so se vsi prostori šole in dijaškega doma, kuhinjska zgradba, telovadnica in spalnice odpirali s ploščatimi ključi za vhodna vrata. 
Beregi je v dedkovi delavnici vsak konec tedna nekoliko popravil lažni ključ, brusil ga je s te, potem pa z one strani. 
On kot likovni umetnik ga je imenoval simbol svobode, ki počasi nastaja. 
Do konca leta se je prilegal ključavnici. 
Tudi po kosilu sva lahko uporabila spalnico, paziti sva morala le, da bi ob izpraševanju vse zmazala na čistilko ali vzgojiteljico, ki je že odšla domov. 
Na dopoldansko izmeno si lahko vse zmazal, da je vrata odprla Pirike ali Sárika ali teta z bog si ga vedi kakšnim imenom. 
V pijanskih nočeh sva odklenila vsa vrata, potiskala sva zemljevide v teatru zemljepisne učilnice, napenjala sva pianino v glasbeni učilnici, a najraje sva gola brezglavo letala v telovadnici. 
Včasih sva zaplesala ples v dežju, včasih pa sva se šla poseben domorodski nogomet. 
Divje sva se smejala in suvala medicinke, iz vsega grla sva kričala imena deklet, ki sva si jih tisti trenutek najbolj želela. 
Spet drugič sva se usedla v mrežo in se igrala »pretakanje«, ker nisva hotela verjeti, kar je pripovedoval Gyula Franczek, da so si pri vojski tako nagajali butasti in zdolgočaseni vojaki in da je to delovalo. 
Preizkusila sva, Bece je pretakal vodo iz enega kozarca za umivanje zob v drugega, a je bil tako opit, da je stalno točil mimo, jaz sem zraven stražil z »rezervnim« vrčem. 
Občasno sem vrč odložil in z žepno svetilko preveril, ali se je kdo zaradi pretakanja poscal. 
A največkrat sem videl le naveličane, zaspane in začudene smrkavce, ki so čakali, da midva, pijana starejša dijaka, končno utihneva.

Schnell, gut? sem vprašal.

Zborovska dekleta so osivela. 

V Restavraciji in kavarni Tulipán so za čas, ko so dekleta iz vzgojiteljske odhajala z gimnazijske vaje nazaj na rob mesta v kolegij za tovarno pohištva, ustavili ne samo postrežbo, peko mesa in praženje čebule, ampak celo dušenje zelenjave. 
Učenci so se gromko smejali in kadili po glavni ulici. 
Šepavi parfumer Balogh je stopil med vrata, Icuka, edina natakarica v Tulipánu, in kuharica z vonjem po česnu sta se prestopali na terasi, zaposleni v hranilnici in ljudski prosvetarji so stekli pred hotel Magyar Király, čez cesto je stal lekarnar, nekoliko stran so se pod arkadami zbrali prodajalci konfekcije in čevljev v Blagovnici Feketevár, na vogalu so stali vsi prodajalci otroškega oddelka in zlatarne, tudi prodajalec barv, edini mestni fotograf pa je kar v prazno stokal. 
Kako bo ob zaključku naredil fotografije osivelih razredov? 
Ko so se pokazali mladi sivi kodri, je polovica mestnega središča brenčala, se navduševala, mrmrala, se onesveščala. 
Vsak je hotel na lastne oči videti, da so dekleta iz vzgojiteljske ivjasta,da so njihovi lasje beli in srebrnkasti kot sveže zapadli januarski sneg in da jih je prehitel omotični čas. 
Če bi v domu za ostarele prepeval amaterski pevski zbor, so si pravili, od zgoraj gledano niti Stvarnik ne bi vedel, katera skupina so nastopajoči in katera je publika.

Profesorji so dvignili prste pred usta, z zaskrbljenim obrazom so kazali »pst!«. 
Tišina!

Dezső je nenadoma odvrgel slamnik, zaril si je roke v svoje razkuštrane lase in posegel vmes.

V vasi se je govorilo, da je za neusmiljeno klimo spet kriva teta Pannika. 

Osnova novega prepira je bila v tem, da je teta Pannika samo stala v času Hildikine nesreče, kot okamnela je strmela vanjo poleg kipa svete Trojice. 
Morda je bilo točno tako – je začelo govoriti čedalje več ljudi. 
Oče Áron Avarka je neko nedeljo teto Panniko vključil v pridigo. 
Večni svojim podrejenim samo v grešnih mestih ni ukazal, je razlagal, naj se ne ozrejo, ker se bodo spremenili v kamnite stebre. 
Stvarnik nas lahko tudi prosi, da se čistega srca pokesamo grehov, da si jih več ne želimo in da niti ne pomislimo na njih. 
V tem primeru je prepovedano ozreti se na Sodomo ne kot na kraj, ampak na Sodomo kot čas. 
Nostalgija po grešni preteklosti je že sama greh, je grmel oče Áron, kdor si želi nazaj, mu duša okamni v malika in bo v sebi živ mrtvec! 
To je bil jasen govor. 
Vsakdo je razumel, o kom govori. 
Stari greh, Sodoma tete Pannike, ni bil vprašljiv, saj je bil ljubezen judovskega morilca, skrivala ga je in za Juda iz Sárasága, ki se je spremenil v hudičevega sodelavca, je v zameno za eno samo skupaj prebito noč napisala vaško knjigo mrtvih, Kleinov dnevnik. 
Kaj več v škodo tete Pannike ni bilo mogoče storiti. 
Molk zadnjih tednov pa je znak zlobnega hrepenenja, ne pa bolečine in obupa, tako grešno vrsto nikoli nič ne boli. 
Teta Pannika ni več sprejemala tipkanja, tedne ni z nikomer spregovorila, tudi nakupovati je hodila k reformatorjem, na avtobusu je sedela sama, k njej so se usedli kvečjemu ljudje z dežele.

Za njih, je odvrnil Dezső, smo tudi mi Judje.

Srce sem imel v grlu, točno sem vedel, kaj se je zgodilo. 
Becejeva mati je stokala, občasno je poklicala sina kot v slabo napisani baladi, stric Bandi je tu in tam kaj zabrundal. 
Prepirala sta se. 
Becejev stari oče je stopil na verando, v očeh mu je gorela jeza, čisto tiho, pa vendar grozeče in ukazovalno je zasikal.

Bece je odšel v hišo, slišalo se je kreganje: včasih jokavi polstavki, včasih le napeto prerekanje. 
Teta Klári je dajala replike, slišal sem, da omenja rjuhe, platno, lonce, pa da tisti peštanski ljudje. 
Točno tako je izgovorila »peštanski ljudje« kot Teri Horvát v Hiša železniškega čuvaja odpelje, ko s tal pobira umazano skuto. 
Utrujeni, stokajoči, samopomilujoči se »peštanski ljudje«. 
Po dobre četrt ure se Bece še vedno ni vrnil. 
Naveličala sva se opazovati ovce, skoraj umrl sem od radovednosti, kaj se je zgodilo. 
Čez dobre pol ure se je pojavil na dvorišču. 
Srce mi je spet začelo močneje biti, Beceja so umili, počesali, oblekli so mu kratke, temno modre, v bedrih ozke pionirske hlače in belo srajco z našitki. 
Pogledal naju je in zamahnil, naj izginiva, tiho je nekaj rekel, bolj z ustnic sem mu prebral kot slišal.

... 
Moj oče.

Ničesar nisem razumel, toda ko sem videl duševno stanje tete Klári, nisem upal spraševati. 
Če bi me teta Klári imela za vrednega, da deli z mano svoje misli, bi jo mogoče poskušal odvrniti. 
Gotovo bi tudi Dezső Metz vztrajal pri svojem mnenju. 
Tedaj bi družini prihranila takojšnje in komplicirano potovanje v glavno mesto, v naglici pripravljen pogrebni sprevod, ki ga je motivirala izključno zaščita skromne dediščine. 
V Sáraságu je bil v tistih časih pokojnik zagotovo v treh dneh pod zemljo. 
Sledili smo primeru našega gospoda Jezusa, ki je v tolikem času tudi vstal in se je to javnemu mnenju zdelo primerno. 
Dva tedna ohlajanja se je gledano iz majhne vasi na Alföldu zdelo zares nemogoče dolgo.

Seveda, je odgovorila ženska, potem pa začela telefonirati, vrtela je ročico na velikem črnem aparatu, na koncu se je nagnila ven in zlogovaje rekla. 

Uro pozneje je z vencem iz vagona skočil nesramno režeči se sprevodnik, vrgel si ga je čez ramo kot torbo in je na peron stopil tako, da je bilo jasno, da se je celo pot šalil z nabožnim predmetom, pri čemer je moral izredno uživati, z vidnim veseljem se je vživel v absurdno situacijo. 
Na peštanskem vlaku je Bece opazil, da je sprevodnik s svojim luknjačem za vozovnice naredil nekaj lukenj v beli svileni trak.

Zgodilo se je, da je tudi šestica oddrdrala z umetnimi rožami in s svilenim asparagusom okrašeno stvaritvijo. 
Jok in stok tete Klári je že veliko prej vzbudil zanimanje čakajočih, ženska je intenzivno stokala vse dotlej, dokler niso, zahvaljujoč nori sreči, na nasprotni postaji trga Lujze Blahe opazili tramvaj z vencem, kot je to stric Bandi obupan tisočkrat šepetaje prerokoval. 
Ni tega boga, ki bi pustil, da se tista krasota izgubi. 
Ali: to se mora vrniti. 
Potrpljenje obrodi sadove. 
Večni je uslišal upanja polne molitve strica Bandija, tramvaj je že obkrožil trg Zsigmonda Móricza, pa še vedno nihče ni opazil okusnih asparagusov. 
Tramvaj z vencem se je od daleč videl, v odprtem oknu je vihral za dlan širok svileni trak, verjetno je bilo možno s pločnika celo prebrati napis.

Kaj pomeni »prijeli«? 
Zaradi česa? 
Morala bi iti z njim ali pa odnesti prekleti venec domov!

Večni kaznuje jeznoritce.

V tem trenutku sem zaslišal blazno cviljenje in tuljenje.

Nikamor naprej, nobenih sledi. 
Od tu dalje bi vsak dal roko v ogenj, da storilca nikoli ne bodo našli, le razdraženi vojski privoščljivcev in obžalovalcev sta se večkrat zgrabili med sabo, simpatizerji in nasprotniki so se tisočkrat sprli, kdo je bil Usrani Zoro in še zlasti, zakaj je naredil tako nečednost? 
Hitro so našli teto Panniko, in čeprav se je mnogim zdelo sovraštvo, ki jo obdaja, premajhen razlog in so menili, da je za izvedbo takega hudodelstva potreben resnejši vzrok – je to vseeno ostala edina verjetna razlaga. 
Tudi uganjevanja so zašla v slepo ulico, samo to je bilo gotovo, da je zdolgočaseni mladi par, ki je do takrat z zaspanim obrazom sedel za slavnostno mizo, dolge minute plesal v razškropljenih fekalijah, se smejal, skakal kot dva stekla medveda, vriskal je in pel v neznosnem smradu. 
In se iz srca smejal. 
Dva brezumna, srečna norca …

Otrok se je rodil s senco svojega dedka, ki reže slanino, s primerno težo, zdravniška zmota pa je kazala na to, da je bila senca prisotna tudi že v materinem trebuhu. 
Zato je naprava zaznala dva otroka. 
Ignác je objokoval prestolonaslednika. 
Ko je v Sáraságu stopil iz avtobusa, sem pritekel k njemu. 
Od vznemirjenosti je komaj govoril.

Ne bom dobil kosa torte – saj torta sploh ne obstaja! 
Če jaz nimam preteklosti, ker o moji verigi ni jasno, kje se začenja, je pač nimam. 
Tudi drugim se to dogaja. 
Tam, kjer sem zagledal luč sveta, Lajle niso hvalili.

Skozi park se sprehodim proti trafiki. 
Srce mi utripa v grlu, čedalje hitreje bije, potem močno udarja med raztrgane ritme korakov. 
Želodec se mi krči, dlani se mi potijo. 
Prav takrat zagledam silhueti brez gospodarja, tisto Edeja Kleina, ki se je sama od sebe preselila, in tisto tete Pannike, ki je ostala tam od tedaj, ko so ubožico napadli in jo z vrtljivega stola potegnili s tako močjo, da ji senca ni sledila – ko na drugi strani parka nekdo živalsko zakriči. 
V meni se pretrga čustvena nit, vidim senci, čeprav jih deželani ne vidijo, no, izvolite, spomnil sem se, in glej, tu je dokaz, senci sami.

Jaz jih vidim, torej nisem deželan!

Mene ne zanima več, me ohladi teta Pannika. 
Vse vem o sebi in vse vem tudi o tistih, ki jih imam rada. 
Tudi o tistem, ki sem ga pustila na cedilu. 
Vseeno se je iz mene iztrgala tista grozota, čeprav se je zgodilo v zamaknjenosti. 
Če ni na površju, je kljub temu v meni. 
Zdaj je ne bom več pogledala. 
Zagrenila mi je življenje. 
Uničila me je. 
Mogoče sem jo dobila zaradi svojih grehov. 
Večni je poračunal z mano: hotel je, da me kaznujejo lastni grehi.

Teta Pannika si pomane obraz, tudi po sencih na obeh straneh, kot bi bila zelo zaspana. 
Dosti bolj umirjeno in odmerjeno nadaljuje.

Neusmiljen bes me je popadel, kako sem lahko tako neolikan, zdaj bi se končno lahko zapolnila vrzel, ki je doslej ostala prazna, jaz pa sem zaradi svoje nestrpnosti posegel vmes. 
Malodušno vrnem vprašanje, v resnici me ne zanima, kaj je bilo s sterilnim Franczekom v minulih letih, ali se mu je rodil še kakšen otrok, ki je na nerazumljiv način njegov.

Sem.

Vseeno.

Ne vem, v vsakem primeru sem ga videval, da prihaja in odhaja, nastopa, organizira. 
Slišal sem tudi, da ga je tisti krvavo komunistični diktator vrgel iz dijaškega doma za otroke z domačij.

Najprej sploh nočem odgovoriti, potem pa toliko da izustim besedo.

Preberiva tisto pisanje! pravi.

Ne hrani ga tu, se upira Dezső, dala mi ga je.

Tebi ga je dala?


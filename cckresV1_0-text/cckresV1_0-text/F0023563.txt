Ko je Rdeča armada leta 1945 zasedla Madžarsko, so ga Rusi odpeljali, njegova usoda pa je dolgo ostala skrivnost. 
Širile so se govorice, da je bil obsojen zaradi vohunjenja, a Moskva jih je odločno zanikala. 
Šele leta 1957 so priznali, da je bil obsojen in zaprt, istočasno pa so izdali poročilo o njegovi smrti. 
Poročilo je bilo iz leta 1947, umrl pa naj bi bil naravne smrti. 
Verodostojnosti teh dokumentov je marsikdo oporekal; večina je bila prepričana, da je bil umorjen. 
"Imeli smo že veliko razprav in Rusi so že pred časom opustili trditev, da je umrl zaradi srčnega infarkta," je za tiskovno agencijo Reuters dejal raziskovalec primera, švedski veleposlanik v Moskvi Jan Lundvik. 
Po trditvah bivših ruskih uradnikov naj bi Wallenberg umrl leta 1947, star 35 let, a pričanja nekdanjih zapornikov to zanikajo. 
Po nekaterih izjavah naj bi bil dočakal celo 60 in več let. 
Iz zbranih dejstev lahko sklepamo le o treh možnostih: da so ga izpustili, umorili ali pa je z lažno identiteto preživel v zaporu. 
Več o njegovi usodi bo verjetno prineslo za november napovedano poročilo preiskovalne komisije. 
(pre)


Imate srečo, reče Margot, takoj pridete na vrsto. 
Mačka se ne da motiti nenadnim premikom okrog sebe. 
Margot obrne sedalo skrajno desnega frizerskega stola, usedem se. 
Med ogledali visijo risbe, očitno jih je narisala Margot. 
Vse po vrsti prikazujejo isti ženski profil, nekakšno bubi frizuro. 
Te risbe me na trenutke spominjajo na mojo mater, ta je na svoja zadnja leta rada slikala podobno bubi frizuro. 
Margot mi pokrije sprednjo stran s svežim ogrinjalom. 
Sem edina stranka. 
Margot reče: Zdaj vas prepoznam že po zaglavju. 
Nakratko se nasmejeva, potem mi Margot poda revijo z naslovom GLOCKSREVUE. 
Predelna stena med oddelkom za moške in oddelkom za ženske je menda še starejša od preostale opreme. 
Narejena je iz drugih čez druge križema položenih bambusovih palic, ogrodja, kakršno je bilo v šestdesetih letih videti v mnogih dnevnih sobah. 
Trije cvetlični lonci v glinasto rjavih skledah visijo na ogrodju, pritrjeni so nanj s pentljami iz šantunga. 
Margot vključi prenosni radio. 
Zadoni zabavna glasba, mačka se ozre kvišku. 
V GLOCKSREVUE preberem začetek članka o naraščaju v švedski kraljevski hiši. 
Naslov se glasi: Prvi vnuk je tu. 
Čudna ropotarniška narava prostorov me privlači. 
Margot me spominja na ženske, ki sem jih poznal pred Liso. 
Nobena od njih se ni ujemala z mano. 
Takrat sem ovrgel predstavo, da je kje »prava« ženska zame, in se privadil bolečini stalnega druženja z neprimerno žensko. 
Kmalu zatem sem spoznal Liso. 
Zdaj Lise ni več, jaz pa premišljujem, ali se moram zdaj spet navaditi na ženske, ki se ne ujemajo z mano, a se kljub temu družim z njimi, ker drugih žensk ni. 
Pri tem pa me ne vleče v novo ljubezensko pustolovščino, niti s primerno niti z neprimerno žensko, vendar tudi nisem popolnoma prepričan. 
Margot mi moči lase in pri tem pripoveduje o ponesrečenem dopustu na Baltiku. 
Njena mati se je skoraj vsak dan pritoževala nad slabim vremenom, slabo postrežbo in slabovoljnim osebjem. 
Nazadnje sem se še jaz jezila nad vremenom, postrežbo in osebjem, reče Margot, čeprav se drugače za take reči še zmenim ne. 
To je bilo zadnjikrat, da sem se z materjo odpeljala na dopust. 
Nasmejeva se. 
Margot mi previdno sname očala in mi krajša čez ušesa zrasle lase. 
Zdaj govori o poneverbah svojega brata, za katere sem zvedel že med enim svojih prejšnjih obiskov. 
Po približno petnajstih minutah obrača za mojim zaglavjem sem ter tja okroglo frizersko ogledalo. 
Pokimam in izjavim o svojih nanovo ostriženih laseh: Čudovito, res odlično. 
Po tem pretiranem komentarju ugotovim, da še ne bom šel takoj domov. 
Margot mi oščetka tilnik in potisne na tla po ogrinjalu raztresene šope las. 
Zrahlja ogrinjalo in mi obrije tilnik. 
Mačka steguje glavo, Margot izključi prenosni radio. 
Pri blagajni se poljubiva, ravno tako kakor zadnjič pred približno tremi tedni. 
Še vedno ne maram imeti nove ljubezenske dogodivščine. 
Mislim, da ne morem več govoriti in poslušati stavkov, ki jih je treba izgovarjati med ljubezensko afero. 
Pri tem pa mi Margot olajšuje položaj. 
Že res, da razmeroma dosti govori, ni pa iz njenih ust slišati običajnega govoričenja o ljubezni. 
Listnico vtaknem spet v žep. 
Margot zaklene vrata lokala, za njo grem nazaj v sobo, ki meji od strani na oddelek za ženske. 
Ni prvikrat, da Margot in jaz neposredno po striženju las skupaj spiva. 
Navojnica je do polovice spuščena. 
Skozi tesno prilegajočo se zaveso vidim na prazno notranje dvorišče, na katerem se je ob prejšnji priložnosti igralo nekaj otrok. 
Danes odkrijem samo ptičjo kletko v oknu hiše na eni strani. 
Šele zdaj opazim, da moja očala gotovo še vedno ležijo na robu umivalnika. 
Brez očal ne morem prepoznati ptičev v teh dveh ptičih v kletki, temveč samo dva premikajoča se madeža. 
Ker sem brez očal, se mi zdi ves položaj kljub svoji tujosti tudi intimen. 
Samo doma si dovoljujem za daljši čas odložiti očala. 
Hoja sem ter ja in oziranje naokrog brez očal sta zame kakor privoljenje v skrhano življenje. 
Margot je že slečena. 
Ne pride mi na misel, da bi lahko bila neučakana. 
Pomaga mi odpeti srajčne gumbe in odvezati vezalke. 
Če se ne motim, Margot ni kaj dosti mar, da mogoče nisem prav razpoložen za ljubezen. 
Spominja me na moške, o katerih zmeraj govorijo, da spijo s svojo ženo tudi tedaj, če ji sploh ni do tega. 
Po svoji sodbi čutim, da ji je v zadovoljstvo pomagati mi pri slačenju. 
Očitno ceni te kratke smešne pustolovščine med dolgim delovnim dnem. 
Spet se, kot že zadnjikrat, usede na kavč, me povleče k sebi in mi sesa spolovilo. 
Izmenično gledam na premikajoča se madeža na oknu nasproti in na tri frizerske havbe v oddelku za ženske. 
Pleksi steklo na havbah je posivelo in napokalo. 
Gledam sedečo malo Margot, ki mi zdajle ugaja. 
Čeprav ne potrebujem opore, se držim za njena ramena. 
Dvakrat se nalahno sklonim in posežem po njenih malih trdih prsih. 
Nenadoma se domislim svojega tečaja umetnosti pomnjenja. 
Skoraj hkrati sem prepričan, da ne tiči za to zamislijo nič drugega kakor moja osebna želja po samo mojem morju listja, skozi katero bi smel le jaz sam. 
Verjetno mi je druženje z Margot pomagalo spoznati individualno ozadje tečajev pomnjenja. 
Vsekakor brez Margot ne bi bil zadel ob to bistvo. 
Prešinja me hvaležnost, božam Margot po hrbtu, kot bi bil pravkar ugotovil, da jo pred spolnim občevanjem in med tem zebe, ravno tako kakor Liso. 
Hvaležnost do Margot se kaže tudi v tem, da postaja moj ud nenavadno velik in trd. 
Na vsem lepem mi je jasno, da moram samo z listjem napolniti Lisino prazno sobo, pa bom imel zame rezervirano listnato sobo. 
Mar hoja sem ter tja po listnati sobi ni odlična tehnika, da se ločim od Lise in hkrati vem, da se mi sploh ne bo mogoče ločiti od nje? 
Samo nekaj plastičnih vrečk moram napolniti z listi platan, jih neopazno spraviti v stanovanje in razprostreti po Lisini sobi, to bo dovolj. 
Nekaj trenutkov se poigravam s to zamislijo in občutim srečo. 
Ne vem, ali je to nova sreča, za katero dolgujem zahvalo Margot, ali še zmeraj stara sreča, ki mi je preostala od Lise. 
Hkrati se bojim, da bom posedal kot duševni bolnik v Lisini prazni sobi, obdan z neštetimi uvelimi listi in govoreč zmedene reči. 
Vedno znova bom govoril, da nisem več pripravljen sprijazniti se z življenjem, v katero nisem privolil. 
Tega, kot ponavadi, ne bo nihče razumel. 
Razen Lise seveda, ampak Lise ni tukaj in je ne bo nikoli več tukaj. 
Obiskala me bo šele, ko bom sedel v zavodu, pa še tedaj me ne bo razumela, ker se bo morala zjokati in jo bodo vse moči zapustile. 
Psihiater bo govoril o močnih dezintegracijskih osebnostnih motnjah, o depresivni iritaciji s psihotično simptomatiko, o blodnem paranoidnem preganjalskem doživljanju. 
Take stavke časopisi vselej objavijo, kadar pripeljejo koga v zavod, ker po določenih pripetljajih ne ve več naprej. 
Lisa bo poslušala te stavke in še siloviteje jokala. 
Margot me izpusti in poklekne na kavč. 
Z rokami ji potipam spolovilo in čutim, da je izsušeno. 
S pljunkom si omočim kazalec in sredinec ter ga nežno razmažem po sramnih ustnicah. 
Isto še enkrat s prstancem in mezincem. 
Previdno in počasi zarinem Margot ud v trebuh. 
Z obema rokama ji zgrabim drobno otroško zadnjico in jo potegnem bliže k sebi. 
Margot izpusti nekaj živalskih glasov, ki jih rad slišim. 
Na srečo mi uspe občevanje raztegovati, s tem da delam kolikor mogoče enakomerne gibe. 
Prvič bežno preudarjam, ali se ne bi mogel z Margot zmeniti tudi zunaj frizerskega salona. 
Nenadoma se zbojim, da se bom kmalu sramoval, ker sem bil pač zdrav. 
Malo zatem pa se mi del tega zdravja izgubi. 
Nekaj sekund pozneje že zaslutim, da verjetno ne bom doživel orgazma. 
Očitno se tako godi tudi Margot. 
Nemirno se opira zdaj na roke, potem spet na komolce. 
Še zmeraj je sklonjena naprej, znenada pa se ozre in me pogleda. 
Ta pogled razumem kot dovoljenje, da prekinem koitus. 
Odtrgam se od Margot, ona se dvigne in zmore nekaj trenutkov lepe nemoči. 
S prekinitvijo koitusa mi je Margot še bližja kakor prej. 
Sploh ne zganja cirkusa zaradi najine smole. 
Nisem zmožen izraziti, da sem ji hvaležen. 
Kako je človeško čudno! 
Če bi lahko bili normalni, bi bilo tuje dostikrat človeško, vendar zmoremo biti le redkokdaj normalni. 
Ta stavek bi rad povedal Margot, žal pa imam slabo vest in molčim. 
Prekinitev koitusa je zdaj nekaj takega, kakor da nama je Margot omogočila prihraniti si žalost. 
Ta prihranjena žalost sprošča veselje, s katerim se gledava. 
Je, kakor če bi si bila izmislila že veliko težavnih sporazumov in vztrajala pri njih. 
Margot potrebuje za oblačenje manj časa kakor jaz. 
V napol oblečenem stanju si ne upam oditi v salon in poiskati svojih očal. 
Margot uredi sobo spet tako, kot je bila videti poprej. 
Doslej še nikoli nisem dal Margot denarja. 
Ampak danes čutim potrebo, da ga nekaj pustim tukaj. 
Ne sme nastati vtis, kakor da sem jo hotel plačati. 
Vendar je tako, da se mi Margot s svojim življenjem nenadoma zasmili. 
Tudi zanjo ni pravično, to čutim. 
Čutim potrebo, da bi z njo govoril o življenju brez privoljenja. 
V njenih naglih kretnjah prepoznam blamažo, da je prepogosto samo prisiljena v življenje. 
Obenem se bojim, da trenutno ne bi bil dorasel pogovoru o življenju brez privoljenja. 
Imel bi spet, tako kot otrok, občutek, da razumem samo začetek vsega, kar se dogaja. 
Po razumljenem začetku bi utegnil zbežati, ker bi se vse preveč spominjal, kako zelo me je bilo vedno strah zamotanosti vsega življenja. 
Opazim, da bi Margot spet rada odprla lokal. 
Mačka pride v zadnji prostor in me opazuje, ko si obuvam čevlje. 
Zdaj skoči na kavč, na katerem je klečala Margot. 
Moja očala še zmeraj ležijo na robu srednjega umivalnika. 
V sosednjem koritu odkrijem en sam temen las. 
Vije se po porcelanu do zgornjega roba umivalnika. 
To, da si nataknem očala in izvlečem listnico, je v medsebojni zvezi. 
Položim sto petdeset mark na pult in s kretnjo preprečim Margot, da bi mi vrnila drobiž. 
Margot se ne upira. 
Malo pozneje odpre vrata. 
Z ustnicami se dotaknem Margotinega obraza in izginem.

Posreči se mi neopazno potisniti testne čevlje nekoliko globlje v platneno torbo, ker ne maram govoriti o svoji zaposlitvi, vsekakor ne zdajle. 
Susanne ima na sebi temno tesno bluzo in elegantno sivo krilo z nekaj črnimi gumbi na stranski gubi. 
Susannine prsi so postale v zadnjih letih bujnejše. 
Med njenimi sekalci so nastali prazni prostorčki. 
Susanne hodi z naglimi koraki spredaj in se pritožuje nad svojimi kolegi.

Tudi meni grozi povprečnost, reče Susanne, čeprav se trudim ogibati vsemu navadnemu. 
Včasih sedim zvečer v postelji in se moram zjokati, ker ne morem nikoli več igrati na odrskih deskah. 
Ravno tako se godi moji prijateljici Kristi. 
Kaj vse ti je ta hotela početi! 
Filozofijo je hotela študirati, hotela je hoditi na dolga potovanja. 
Zdaj poseda na bregu smrdljivega izkopanega jezera in prebira televizijski vodnik! 
In Martina šele! 
Ona izdaja denar za cape in kozmetiko in leta za mlajšim moškim, ki še tega noče od nje, da bi mu počistila kuhinjo. 
In šele Himmelsbach! 
Kaj ga ne poznaš tudi ti?

Ker sem tako deprimirana.

To je resna zadeva.

Kako dolgočasno, reče gospa Dornseif.

Veš, rečem, okrog provincijskega časopisa se vedno zbirajo mnogi polovični, četrtinski in celo osminski talenti, neprijetna mešanica. 
Manjša kot je nadarjenost, bolj divje poplesuje prizadeti z njo. 
Nočem se pokazati tam, če razumeš, kaj mislim.

Jaz sem prestar za poraze, reče Himmelsbach.

Ta četrtek je danes, jaz pa sem na poti h Generalanzeigerju. 
Sem celo v malce napetem pričakovanju, kakšen je Messerschmidt. 
Ko sva se skorajda vsak dan videvala, sva bila mlada, in dobro se spominjam, da mi je bil takrat Messerschmidt neprijeten. 
Vodil je REGIONALNI KOMITE KPN, se pravi, pisal, tiskal in razpečeval je letake pred trgovinami za sodelavce velikih podjetij in agitiral med delavci. 
Ko je umrl Mao, je organiziral spontano demonstracijo v mestu. 
Bila je gruča mladih, njihov voditelj Messerschmidt je imel v levi roki megafon, v desnici pa je nesel zaboj za sadje. 
Od časa do časa je stopil na zaboj, si podržal k ustom megafon in spregovoril. 
V globoki žalosti vam centralni komite naznanja, da je tovariš Mao Cetung danes ponoči umrl, star dvainosemdeset let. 
Messerschmidt je čudovito samoumevno govoril tako, kakor da so bili vsi njegovi poslušalci že od nekdaj Kitajci ali pa bodo zdaj zelo hitro postali. 
Še danes imam v spominu njegov neverjetni stavek: Svoje žalovanje za umrlim velikim predsednikom bomo spremenili v energijo. 
Takrat sem hotel resno prositi Messerschmidta, naj me osebno nauči tehnike te spremembe, ampak potem sva se zaradi takih napovedi vedno bolj in bolj oddaljevala drug od drugega, dokler se ni Messerschmidt veliko let pozneje spet pokazal pri Generalanzeigerju in sem na njegovo prošnjo postal njegov honorarni sodelavec. 
Če bi bil Messerschmidt vedel, da mi spomin dela vsaj tako dobro kakor njemu, me mogoče ne bi bil povabil. 
Danes ga bom kajpak spomnil samo na to, na kar verjetno želi biti spomnjen. 
Malo založniško poslopje Generalanzeigerja leži za skladišči dveh velikih trgovskih hiš. 
Mačke se plazijo med praznimi škatlami in iščejo hrano. 
Nekaj časa jih opazujem in so mi všeč. 
Še malo pred vhodom se spotaknem in hočem spet domov. 
V tem trenutku pride iz poslopja lepo oblečen moški. 
Zvil je izvod Generalanzeigerja v palico in se pri hoji udarja z njim po desnem stegnu. 
To vedenje pritiska name. 
Čudno, ampak od tega trenutka vem, da ne morem več nazaj. 
Na trenutke me preblisne možnost, da bi moji notranji pridržki utegnili biti izrabljeni in zastareli. 
Nemudoma bi rad zvedel, ali pokvarjena občutljivost obstaja ali ne; in če obstaja, ali je pokvarjena občutljivost proizvod že same občutljivosti in kateri procesi povzročijo, da se občutljivost lahko spremeni v pokvarjeno občutljivost. 
Morebiti ve to Messerschmidt, pomislim in se natihem razveselim svojega poroga. 
Nekaj sekund pozneje stopim v glavno vežo založniške hiše. 
Del mojega nemira se poleže, ko vidim, da je oglasni oddelek še vedno levo od glavne veže. 
Uredništvo ima svoje prostore še vedno v prvem nadstropju. 
Na stopnišču srečam urednika kulture Schmalkaldeja, ki me ne prepozna. 
Pred devetnajstimi leti je zbiral vse, kar so mu leto dni vtikali v pisemski nabiralnik anonimni raznašalci prospektov. 
Iz tega gradiva je hotel narediti »komunikacijskokritično berilo«, vendar ni bilo nikoli natisnjeno. 
Zdaj gre Schmalkalde mimo mene kakor nikoli izdana knjiga in gleda v tla. 
Messerschmidt razrezuje z majhnim žepnim nožem breskev, ko odprem vrata v njegovo sobo. 
Odloži nož in mi pride naproti. 
Postal je obilen in na obrazu ima nekaj svežih rdečih madežev, kot če bi se mu bilo ravno nekaj zagnusilo.

Problem je, da ne poznam tako rekoč nobenih lokalov, niti prijetnih niti neprijetnih, niti nemških niti inozemskih. 
V letih z Liso obiskovanje lokalov ni sodilo k najinim navadam. 
Zdaj naj bi našel/bi moral najti prijazen kot tudi dober in ne predrag lokal. 
Popoldne je telefonirala Susanne, hoče, da pridem danes ponjo in grem potem z njo jest. 
Seveda ji nisem povedal, da se ne spoznam na lokale, najbrž mi tako in tako ne bi bila verjela. 
Zgodaj sem se odpravil na pot, vendar še zmeraj nisem našel nobene take restavracije, da bi jo pozneje predlagal Susanne, kot da bi bilo zame to samoumevno. 
Opažam le, da mi ta naloga ni niti malo v zabavo, nasprotno, težko da sem do česa ravnodušnejši kakor do restavracij. 
Kljub temu že spet pogledam v notranjost italijanskega lokala z imenom VERDI, ki se mi zdi primeren, če ne upoštevam imena. 
Nedaleč od VERDIJA je MYKONOS, Grk, ki ga izjemoma poznam, ki pa zaradi močnega glasbenega ozvočenja ne pride v poštev. 
Kakšne značilnosti naj ima restavracija, da jo izbereš? 
Zame je lokal že skorajda sprejemljiv, če ni prepoln; za to sem pripravljen sprijazniti se z ne ravno odlično hrano. 
Tega kriterija Susanne verjetno ne bo upoštevala. 
Odprem vrata v neko tajsko restavracijo, takoj mi udari nasproti osladna zvončkljajoča in zvenčeča glasba. 
Ljubi bog! 
V večernem soncu, ki je nizko na nebu, so vsi ljudje rumeni v obraz. 
Všeč mi je nekaj otrok, ki se širokoustijo z izmišljenimi doživetji. 
Kako živahno se že zdaj z besedami postavljajo po robu razočaranjem! 
V stranski ulici sedi v avtu mati in doji dojenčka. 
Mimo švigajo ženske brezobličnih postav, zavite v široka oblačila. 
Neki moški izvleče iz avta dve nebesno modri bergli iz umetne snovi in potem odšepa. 
Bežno pomislim na Liso. 
Kot da sem pozabil nanjo. 
Ne, to ne drži. 
Nasprotno, ne mine dan, da ne bi večkrat pomislil nanjo, čeprav me več ne moti, da je ne videvam. 
Kako dolgo bo trajalo, da bosta njen obraz in njen glas izbrisana iz mojega spomina? 
Ravno mislim pogledati v izložbo španske restavracije, ko odkrijem Himmelsbacha. 
In Margot v njegovem spremstvu. 
Torej vendarle! 
Himmelsbach ima na sebi že skorajda spolzek usnjen jopič in nekaj dopoveduje Margot. 
Okrog vratu mu visi fotoaparat. 
Še zmeraj ima svoj fotografski sen in govori o njem. 
Občasno pokaže s kazalcem na kamero in jo vzame za kratek čas v roko. 
Španski lokal se imenuje EL BURRO in se zdi pripraven, vsekakor od zunaj in na prvi pogled. 
Zdaj govorita Himmelsbach in Margot hkrati in med hojo in govorjenjem gledata v tla. 
Kolena se mi malo zašibijo in začutim potrebo, da bi se usedel. 
Ampak zdaj ne smem sesti, moram obdržati na očeh Margot in Himmelsbacha. 
Kako da postanem šibek v kolenih? 
Ljubše bi mi bilo, če bi postal šibek v glavi, potem bi mogoče nehal misliti. 
Tako pa si zdajle zastavim vprašanje, kako naj Himmelsbachu povem, da ga pri Generalanzeigerju ne upoštevajo več. 
In kako naj mu razpršim sum, da sem tudi jaz pripomogel k temu, da so ga zavrnili? 
Najbrž se bom delal, kakor da sem pozabil, kaj mi je naročil. 
Tako me bo imel za lenega copatarja in ne bo hotel več govoriti z mano. 
S tem rezultatom sem lahko samo zadovoljen. 
Zakaj pa tedaj občutim krivdo za to, da ne bo iz Himmelsbacha nič? 
Poleg tega me jezi, da se v meni bohoti rahel občutek rivalske zavisti. 
To je, mislim, prvič, da mi nekdo tako rekoč pri trajajočem postopku tako rekoč odvzema žensko ali da se mi ona izmika. 
Dobro, nisem se več brigal za Margot. 
Moral bi ji bil pokazati, da se zanimam zanjo tudi zunaj frizerskega salona. 
Strašna resnica je, da se zunaj frizerskega salona komajda zanimam zanjo. 
Toda zakaj me tedaj pogled nanjo prizadene? 
In zakaj nočem, da bi prišla v roke takemu tipu, kakršen je Himmelsbach? 
Sunkovito pripelje mimo vozilo, ki čisti tirnice, in prepreči, da bi me še naprej preganjala moja lastna vprašanja. 
Himmelsbach objame z desno roko Margot med hojo okrog ramen in zaniha z njo naprej. 
Malo pospešim korak, ker hočem videti, kaj dela Himmelsbach s svojo nihajočo roko in kako se Margot odziva nanjo. 
Ne traja dolgo, ko Himmelsbachu roka zabinglja tako, da se kdaj pa kdaj dotakne Margotinih prsi. 
Margot se mu s telesom ne izvije iz objema. 
Očitno je ti dotiki ne motijo. 
Ta razvoj ugodno vpliva na moje rivalsko občutje. 
Himmelsbach se mi zaradi svojega šolarskega približevanja na vsem lepem zasmili. 
Margotinih prsi se dotika tako, da je (naj bi bilo) videti, kakor da počne to ponevedoma. 
Neverjetno! 
Himmelsbach se vede kakor šestnajstletnik! 
Himmelsbachu roka zmeraj znova kakor po naključju podrsne ob konico Margotinih prsi. 
Ravno tako sem se jaz s sedemnajstimi približeval enako stari Judith. 
Presledki med Himmelsbachovimi dotiki so krajši in krajši, dokler mu desnica bežno ne zaobjame skoraj vse desne strani Margotinega oprsja in se Margot ne zdi ob takem izidu približevanja niti prestrašena niti začudena. 
Neverjetno! 
Približno dvainštiridesetletni Himmelsbach se približuje komajda kaj mlajši Margot, s tem da ponavlja splesnele pubertetne ukane.

Susanne otipava svoje noge kakor obolele telesne dele.

Izraza doživljajski proletariat nisem še nikoli slišal; razglabljam, kaj bi lahko bil doživljajski proletariat oziroma ali si je gospa Balkhausen ta izraz izmislila zgolj zato, da bi me opozorila, da je zahteven in težaven človek, ki ga konfekcijska doživetja ne morejo zadovoljiti. 
Med vsem telefonskim pogovorom gledam v svojo odprto listnato sobo. 
Listi so se medtem popolnoma posušili in učinkovito zvili ali skrčili. 
V nekaj trenutkih mi je jasno, zakaj sem zahrepenel po listnati sobi. 
Na svetu naj bi bil vsaj en prostor, v katerem me ni mogoče prestrašiti. 
Vsaj en prostor naj bi bil, v katerem se mi nič preveč ne približa, v katerem mi ne morejo biti postavljene nobene zahteve. 
Kadar hodim med listi, se celo znebim občutka, da bi moral z nečim obračunati. 
Brez dvoma je listnata soba iznajdba moje nemara zvijačne duše.

Tega ne verjamem, nasprotno, rečem, danes objavljajo samo še, kar je drastično in neverjetno.

Kdaj?


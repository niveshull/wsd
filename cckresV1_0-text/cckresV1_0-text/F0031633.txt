Postromantični čas pa je prav skoz neki romantizirani postopek storil nekaj, kar je za klavirsko igro, kakršno poznamo pri Philu Glassu, najpomembneje. 
Zgodilo se je zunaj glasbenega prizorišča; naj se sliši še tako nenavadno, toda današnji klavirski minimalizem se je rodil v - kinematografu. 
Pianist, ki je spremljal nemi film, je bil - kadar je improviziral - med dolgoveznimi melodramatskimi prizori nemalokrat v zadregi, saj mu je zmanjkovalo ustreznega romantičnega gradiva. 
In je čakal na poljube in je čakal na konec neskončne naracije in je preludiral, preigraval večno isto temo, jo razbil do konca, sama roka ga je bila, odlepil se je od filma, igral kar koli, kajti gledalsko navdušenje spričo čustvene moči filmske pripovedi mu je odvzelo vso nujnost… 
Moral je igrati, toda igra je bila drugje.


»Aki! ... bajlar?«, po naše a tukaj ... džuskati, z vsemi tistimi španskimi klicaji in vprašaji, ki stojijo na glavi. 
Hihitaje je stekla k prijateljici in z roko kazala name in seveda je tudi prodajalko in sploh vse tam pri pultu premagala firbčnost.

Občasno sem se družil s fanti. 
Bili smo štirje s črnimi usnjenimi jaknami, ki so nas jasno ločevale od mase. 
V igri sta bila tudi sladka voda in globin, da so lasje lepo štrleli na vse strani, kar smo kmalu nadgradili s peroksidom in barvami iz Italije. 
In za omako glasba z zgovornimi teksti: kraljica ni človeško bitje... jebeni režim... pijem-aj, brez razloga zakaj... in niii prihodnostiiiii... 
Velvet underground, Lou Reed, Iggy Pop in David Bowie so igrali samo še drugo violino, muziko za lahko noč takorekoč. 
Potikali smo se po zaledju Istre v lovu za adrenalinom in bizarnostmi sveta, ki se neprenehoma nekaj spreminja: do kome napsihirani sin primarija valdoltrske bolnice, ritolizniški mulo od komandirja koprske policije, sin bogatega obrtnika, ki je bil še bolj aroganten od mene, ampak brez stila in za konec jaz kot podmladek šefa razvoja. 
Zdelo se nam je, da držimo centralni komite za jajca in temu primerne pristojnosti smo si jemali. 
Kot lovci s specialno licenco smo pustošili po samoupravnih livadah. 
Ustanovili smo glasbeni ansambel The magnificient seven, žanr postpank, čeprav se je tudi v svetovnem merilu pank šele dodobra razživel, naše rovte pa so bile itak vedno dvajset let zadaj. 
Delovali smo v skladu z maksimo avanti popolo, biti pred časom in pred ljudmi. 
Eklektiki, bi se nam danes reklo: od vsega po malem in vsega preveč. 
Brenkali smo na opuščeni farmi južno od Dragonje, ki so jo naši dedje iztrgali kolaboracionističnim makaronarjem iz rok, mi pa nekim ovelim rokerjem - profesionalnim alkoholikom in diletantskim narkomanom. 
Zadetki vseh žanrov in jakosti so odločilno blažili delovne rezultate našega kvarteta. 
Tudi aktivnosti roke pravice niso bile ravno konstruktivne, moram pa poudariti, da je bilo v tistih časih dejansko še mogoče govoriti o organih s človeškim obrazom. 
Intervencije so se praviloma hitro sfižile v kak omleden pa dobro, i ja sviram muziku: pevski zbor Vižinada ali pleh godba mogoče. 
Vonj kislih polen v kaminu je preglasil marihuano, poleg tega organi niso bili olfaktorično inštruirani. 
Komatoznega psihotika smo rado instrumentalizirali kot svetel primer študenta filozofije, ki ga ukaželjnost žene onkraj meja psihofizičnih kapacitet. 
Vse skupaj se je praviloma končalo s parabolo o glasnosti in rahlem spancu sosedov ter govedi v sosednjem zaselku. 
Ampak koncetracija nam je pa padla, oja. 
Prva akcija po slovesu patrulje je bila smuk v štalo po nove doze umetne percepcije.

Ariana si je oportuno prišla ogledati ta čudež med rekama Pad in Tagliamento. 
Bila je kot prerojena, v postelji mislim, vsa divja, krvoločna, polna domišljije. 
Iz rokava je stresala različne poze in naposled usločena kot viseči most energično ritala v smeri mojih jajc in skozi prepotene kodre špegala čez rame, kot češ, a vidiš ti zdaj. 
Če bi bila s salom podložena, bi čmokotalo kot gumijasti škornji v jesenskem blatu. 
Čas za kvalitetno polaganje računov. 
Fukal sem jo rigorozno počasi, konsekventno sem praznil jadra strasti, se obnašal kot državni arhivar pred penzijo, ki na tržnici kupuje krompir v akciji in si vsak gomolj posebej ogleda z vseh štirih strani neba. 
Bi se reklo, da sem jo drkal v glavo, a imel sem jo rad, zelo rad, dokler ni začela kričati dej, dej, porini, nabij me, ti žival, in ko je to zadnje izrekla, sem to tudi postal. 
Če malce prekrojim dejstva, sem špricnil na ukaz, aleluja. 
Luca naju je zjutraj gledal izpod čela, ma ste divji vi Slavi. 
Kaj ne poveš, sem si mislil in ošvrknil Patty, ki se je nevoščljivo nasmihala. 
Ko je šla Ariana na stran in je Luca pomival posodo, me je podrezala, čemu se pa takrat pri kanalu nisem v tem stilu potrudil. 
Za dober seks sta potrebna dva in ena ljubezen, sem jo nesramno, a preračunljivo zabil. 
Še ene peloponeške izkušnje si nisem želel. 

Spretnemu kupčkanju navkljub, je zaloga heroina skopnela. 
Ko ga je zmanjkalo in je bilo treba preklopiti na lokalne gravžarije, se je razgalila koristoljubnost našega odnosa. 
Bilo je to prijateljstvo na materialni osnovi, vezana trgovina. 
Začel sem dobivati namige, da je parazitiranje sprejemljivo le, dokler se molze subjekte, ki niso tudi sami v bankrotu. 
Patty, ki je bila najbolj navlečena, je postajala krvoločna, Luca pa zajedljiv. 
Namesto da bi dvignil sidro, sem se zasedel in kos za kosom prodajal opremo. 
Beneška trgovska žilica je bila kriva, da sem po vsaki transakciji imel daljši nos. 
Postajal sem nervozen in zato pospešeno bral vzhodnjaške mojstre na pomirjevalih, ki so serijsko zatrjevali, da so materialne dobrine iluzija. 
Realnost na terenu jih je sicer spravljala na laž - vse okrog mene je bilo mejd in Džapan, Koria, Čajna, pa tudi prisotnost Tajvana, Indonezije in Filipinov je bila težko spregledljiva, ampak tolažba je le tolažba. 
V lignanski marini sem kradel opremo z jaht in jo prodajal navtikom kluba San Marco, dokler me ni nek morski volk z dvignjeno obrvjo vprašal, pa koliko busol ima ta tvoja jahta? 
Med obiskom Ljubljane sem celo oropal nekega kriminalista, ko sem ves butnjen sedel v napačen avto in v njem uzrl drago radijsko postajo, ki so jo takrat smeli posedovati izključni višji organi milice. 
Mar bi človek z zaklepanjem pokazal čut za ljudsko premoženje. 
Ko je še ta izkupiček pošel, mi je v rokah ostala samo še zvesta mi Leica. 
Bilo je jasno, da moram ven iz meglene polivke, takoj. 
Nov začetek sem naumil financirati s prodajo ilegalnih opojnih substanc. 
Od priseljene Švicarke, ki je v moji smeri kultivirala jalove partnerske upe, sem si izposodil sveženj italijanske monete in kupil karto za Amsterdam. 
Nato sem brezciljno pohajkoval in vdihaval zatohle srage zgodovine, zavedajoč se prelomnosti naslednjih korakov. 
Na trgu La Fenice sem se začvekal z Nicolo, ki je z martinčkanjem pred istoimensko galerijo stremuškemu očetu dokazoval, da nikakor ni tak pridanič kot njegov starejši brat Luca. 
In potem je v indijskem sarongu mimo prifrlela Raffaella Giordano, za prijatelje Raffa. 
Umolknil sem, kot bi odrezal. 
Nicola je podjetno zastavil z galantno predstavitveno proceduro, ampak jaz se spomnim samo stiska dlani, ki me je naelektril do kosti in njenih temnih, tolmunskih oči, skozi katere sem padel na štrbunk, mahoma Guliver ali pa subatomski delec. 
V sekundi ali dveh se je zgodilo več, kot se praviloma v letu dni. 
Če je bila kdaj ljubezen na prvi pogled, je bila to ta. 
Nicola se je diskretno umaknil. 
Raffa je zamujala na vajo. 
Sem šel kar za njo. 
V avli istoimenskega gledališča sem ji položil roko na rame. 
Raffa se je obrnila: res moram, počakaj do večera. 
Vratar se je suho odkašljal. 
Odhajam v Amsterdam. 
O... je Raffa naredila še večje oči, pokliči, ko se vrneš. 
Nasmehnil sem se, spustil roko in hipnotizirano gledal za njo, ko je odhitela v nadstropje. 
Spremenil sem se v lužico pulzirajoče plazme. 
Vratar se je še enkrat odkašljal. 
Mirne duše lahko zapesnikujem o krilih, na katerih sem poletel do naše kulturfabrike, spakiral prtljago in v Mestrah sedel na vlak. 
V praznem kupeju sem se raztegnil čez sedeže in se zame precej atipično razblinil v domišljijski galaksiji Raffa amorosis. 
In ko sem se v Amsterdamu spotaknil z vlaka, sem bil z glavo še vedno tam. 
Neugodno za posle. 
Nakup sem sicer spodobno izpeljal, potem pa sem se - kljub sveti samoprisegi, da tega ne bo - zafiksal. 
Nevajen visokooktanske čistoče sem pri tem skoraj poginil. 
Malo je manjkalo, pa bi me zagrebli v nekem javnem parkcu nekje v Amsterdamu. 
Ko sem se prebudil iz celodnevne kome, sem imel še vedno iglo v žili. 
Dodatni dan je trajalo, da sem se izbruhal in začel kolikor toliko funkcionirati, beri, mi je v možganih začela utripati Raffa. 
Zeeelo sem se podvizal proti jugu in pri tem naredil nekaj taktičnih napak, katerih posledica je bila, da me je francoska država za dobrega pol leta vzela iz obtoka. 
Nameraval sem živeti asketsko življenje in se prehranjevati izključno z ljubeznijo, dobil pa sem ol-inkluziv fulpenzion z mnoštvom spremljevalnih dejavnosti. 
V začetku sem se nekaj kujal in dolge ure zrl skozi okno iz neprebojnega stekla. 
Videlo se je bolj malo, košček podeželske prometnice, po kateri so se leno dričali avtomobili. 
Svobodni kot ptički na veji, se mi je zdelo, dokler nisem ugotovil, da zgolj pendulirajo med eno in drugo obveznostjo in da se za razliko od mene tega niti ne zavedajo. 
Sprejel sem, kar sta mi nudili narava in družba, denimo dušebrižništvo in veronauk. 
Postal sem katolik, jud, musliman in otrodoksni pravoslavec, v tem vrstnem redu. 
Pri vsaki novi konverziji mi je namreč dotični pop za dobrodošlico šenkal škatlico gauloises brez filtra - celo premoženje v moji situaciji. 
Pa tudi sicer, flancanje o stvarstvu in onostranstvu je dosti bolj tehtno, če se ti pri tem iz ust valijo oblaki katranastega dima. 
Stik z dinozavri, prapočelom in to. 
Bil sem aktiven pri vseh resocializacijskih dejavnostih in če bi imeli kvačkanje, bi tudi kvačkal. 
Šlo je za inštitucijo napredno-liberalnega kova, morda celo pilotski projekt, kjer so se prestopniki najrazličnejših intenzitet harmonizirali v kolikor so le okoliščine dopuščale svobodni interakciji. 
Ne vem no, ljubše bi mi bilo, če bi bil zaprt z moje vrste kujoni. 
Big tajm roparji, drobni tatiči, morilci iz strasti in morilci kar tako, teroristi, gospodarski kriminalci, posiljevalci, pedofili, prometni nesrečniki, švercerji ljudi, orožja in droge in poneverjevalci vseh profilov - kar je preveč, je preveč. 
V zapor mi ni pisala nobena pička, figurativno in dobesedno, edino Raffa, edina. 
Reševal me je tek. 
Pod okrilje me je vzel nek Maročan, ki je izgledal kot Said Aouita, in to z veseljem, saj je do mojega prihoda tekel sam. 
Tekel sem, delal sklece in bil ves čas zvest Raffaelli. 
Tako sem bil zaljubljen, da si je celo okoreli arestant Zlatko Vunić, ki na te reči res ni nič dal, enkrat privoščil pokazati mehkejšo plat duše. 
Na koncu koncev, ko sem bil mnenja, da je prostost na dosegu roke, se je izkazalo, da je moje športno-religiozno udejstvovanje vendarle povezano z določenimi stroški. 
Država mi je naložila plačilo izdatne globe za carinski prekršek, kar tihotapljenje droge baje je, in mi v primeru neplačila zagrozila s podvojitvijo aresta, jaz pa brez enega beliča. 
Že naslednjega dne je šla v svet cirkularna pošta, moj krik na pomoč je zaodmeval od Punte Arenas do aljaške prestolnice Anchorage - sidrišča po naše. 
In glej ga šmenta, bog je: z raznih koncev planeta je prideževala trikrat višja vsota od žabarskega zahtevka. 
Vrnil sem se torej devizno opodpalčen in nabildan kot Ben Jonson - pol leta letanja okrog štadiona, medtem ko so ostali nabijali fuzbal, je pustilo svoje posledice. 
Nabildan, a razfižljanega uma in samozavesti. 
Če sem se prej samoumevno družil z vsemi in vsem, recimo s kralji in se mi je zdelo naravno, da jih, če jim poide sapa, brez težav nasledim, se mi je med povratkom v Benetke razjasnilo, da pač spadam med lumpenproletariat s pridihom boemskega, če je presežek dobre forme v igri. 
Celo zaprisežen optimist kot sem jaz, ki se nikoli ne prenaje zarečenega kruha, sem si moral priznati, da počasi izgubljam bitko s sistemom, da imam od prebijanja zidov pošteno okrušeno glavo. 
Prvo vprašanje je bilo, kam? 
Ciklon C srenje se ne bi dotaknil niti z desetseženjskim porajkljem, raje crknem. 
Oglasil sem se Švicarki, ki mi je posodila denar in jo obvestil, da evo, lova samo što nije stigla. 
Potem sem zavrtel Raffino številko. 
Bila je pomlad in v Benetkah je deževalo. 
Pronto, je dvignila. 
Bog je, od vseh silnih potovanj, je bila ravno tistega dne tam, slabih petdeset metrov od govorilnice, iz katere sem klical. 
Sono io, Bajrami. 
Spomnim se, kako mi je drhtel glas. 
Ma dove sei? 
Stopi k oknu... pomahaj... eko, ta, ki ti maha od spodaj... še nikoli ti ni nihče s tako ljubeznijo mahal. 
Kadar je bila v Benetkah, je stanovala v palači, ki se dotika mostu Rialto, cel zadnji štuk je bil njen. 
Aja pozabil, tudi ona je bila plemkinja. 
Malo škotske, malo francoske, malo italijanske krvi, ni hudič, da se ne bi našel prostor tudi za kak Bajramijev sokec, sem bil prepričan, ko sem požiral stopnice v raj. 
Pričakala me je naslonjena na podboj, z nabrito tehtajočim pogledom in v baletniški pozi, spet v sarongu. 
Medla svetloba je presevala tkanino in ji lizala stegna. 
Dotaknil sem se je s previdnostjo arheologa, ki je našel Jezusov ljubavni dnevnik. 
Ampak skozi krhki pergament je takoj hušknila energija, od katere so zadrgetali gležnji, kolena, medenica in celo telo. 
Dal sem ji enega lupčka, zdravo ti, malo sem sramežljiv, sem kar naravnost rekel, kaj bi skrival, nekam krhek sem, ne bi takoj seksal. 
Raffa me je predrla z ja-in? pogledom, mi stisnila lica z dlanmi in rekla, so te tepli? 
Niso me tepli, sem rekel, medtem, ko me je za roko vodila v sprejemnico, samo malo - khm - potrpljenja potrebujem, da spet izplavam na površje, potrebujem možnost, da lahko nekaznovano primem tole stopalo, lepa stopala imaš in sploh si vsa krasna, krasnaja - to pomeni v ruščini rdeča, govoriš rusko, vse njihovo plemstvo je že nekaj časa pri vas v gosteh in da poljubim tole stopalo, uf, imaš mrzle podplate, to potrebujem, nekaj dni in potem bo vse dobro. 
Raffa se je smejala, ma ti si čisto nor. 
Barva glasu je izdajala, da je bilo mišljeno pohvalno in jaz sem bil srečen človek. 
V glavnem, vse je bilo v redu. 
Če ne bi v naslednjih dneh iz tudi meni nedoumljivih razlogov zadrgnil kljun in dal vse štiri od sebe. 
Kot da sem prišel k mami Terezi in ne k Raffaelli Giordano, k ženski mojega življenja. 
Obnašal sem se, kot da je dolžna odplačati moralno reparacijo za moje arestantske norčije. 
Kot en onč s Kutne Hore ali kaj. 
In tudi to bi bilo še čisto v redu, če se ne bi tretjega ali četrtega dne, ko sem spet enkrat ležal na veliki postelji kot utrujena mumija, Raffa sklonila nadme, uffa, ma si dolgočasen in mi dala kratek poljub na čelo. 
Ščapnil sem jo kot štrk, haha, pa te imamo, štiri dni sem te čakal, perseveranza reca salute, zdaj si pa moja in jo začel premetavati levo-desno in žgečkati, da je bila najprej vsa trda od presenečenja, potem pa od smeha. 
Ravno sem se zresnil, se sklonil nadnjo z namenom narediti rez in jo zmehčati, ravno sem jo mehko in vedno bolj strastno poljubljal, da ji zdaj pa zares dam vse ostalo, prav vse, ko je naredilo spodaj ding-dong. 
Bil je njen mož. 
Iznenada in povsem nepričakovano. 
Je že kaj sumil. 
Imena ne bom izdal, v izogib tožbi, lahko pa rečem, da je bil v slovenskem prevodu Jurij Rdeči iz Švice. 
Spet Švica, majkumu, a pa niso ti kokr nevtralni!? 
Ko se je vrnila od domofona, me je Raffa prijela za šiljasto brado in se mi zazrla globoko v oči: ne bova si delala nepotrebnih težav, ni absolutno nobene nuje in me z vso ljubeznijo spehala na stopnišče za služničad.

Tako, tripi so bili na varnem v zmrzovalniku, jaz pa sem pod mottom, če nej babe, nej bo vsaj gnar, krvoločno zavihal rokave. 
Kar sem že vedel, se je potrdilo: mesto na kolih je bilo leglo mamilarjev. 
Navdušenje nad privatnim kinom v glavi so delili vsi, ne glede na razred, raso in spol. 
Še župan se ga ne bi branil, če bi mu projekt predstavil na ustrezen način. 
Prišel je karneval in z njim naval. 
Neusmiljeno sem skubil turiste, najraje pa ameriške plačance iz Aviana. 
Ti so, nou mrsi, vedno plačali minimum dvojno. 
Pokop pusta hrusta me je pahnil v recesijo. 
Operacije sem razširil na celotno severno Italijo in v Firencah dvakrat zadel zlato žilo. 
Prvič v podobi univerzitetnega profesorja kemije, ki je hotel postati drugi Timothy Leary in z lastno proizvodnjo razširiti njegove horizonte. 
Pred tem pa se je, kot se za pravega znanstvenika spodobi, vdajal ekstenzivnim avtoeksperimentom. 
Ko je v laboratoriju preveril čistost mojega artikla in izjavil, ma da je dober, je takoj kupil stotko. 
In to ne zadnjič. 
Skoraj istočasno me je osrečilo pleme solidarnostnih lezbijk, ki so množično in pogosto bežale od stvarnosti. 
Ko mi je v Bologni zmanjkalo robe, sem po grosistični ceni kupil pol kile solidnega hašiša in ga ekspresno razprodal v Benetkah. 
Ponovil sem vajo in z naslednjo pošiljko osrečil področne organizatorje naše legendarne Ciklon C turneje po Avstriji. 
Tam se je malce zapletlo, saj so bile moje stranke povečini amaterski trgovci, a profesionalni uživalci, in s takimi so vedno same komplikacije. 
Naposled sem odpotoval v Kopenhagen in se inštaliral pri Italijanki žalostnih oči, ampak odličnega, absolutno fenomenalnega afganistanca. 
Mastno črno zlato se je skorajda topilo med prsti in sodeč po učinkih, ki jih je imelo na mojo gostiteljico, je že ptičji kakec pribumbal kot grom. 
Kupil sem standardne pol kile. 
Konsekventno sem uporabljal klokansko izvozno tehniko, pri kateri je precizno embaliranje top prioriteta. 
Bivanje v Benetkah mi je tu prišlo zelo prav. 
Tamkajšnji mojstri so me vpeljali v skrivnosti čistega čebeljega voska, ki je popolnoma inerten, torej neobčutljiv na kisline in za razliko od parafina ne poka. 
Vosek sem stalil na majhnem ognju in vanj tunkal na sukancu bingljajoče afganistanske bombončke, trikrat vsakega, ziher je ziher. 
Z obilico kamiličnega čaja sem bombončke splaknil po grlu navzdol in se s polnim želodcem odpravil na Finsko. 
Kako je na drugi strani vse to spet prišlo ven, raje zamolčim. 
Zakaj bi si kvaril povprečje in izrazito falično naravnano izpoved mazal z rektalnimi pikanterijami. 
Kakorkoli, živ človek se sčasoma vsega navadi. 
Poserjem se jaz na te narkomane. 
Sem pa moral takšne slogane držati bolj zase, na Finskem so glede opojnih substanc veljali drakonski zakoni in ljudje so bili temu primerno senzibilni. 
Oporišče sem si uredil pri Mikki in Markkuju. 
Starejšega brata sem spoznal v kofi šopu v Amsterdamu. 
Zadet ko mamba je ždel v kotu in delal velike oči, ko sem mu razlagal, kaj in kako bo, ko bo. 
Evo, zdaj je bilo in oba sta naredila ogromne oči, ko sem se vrnil z izkupičkom daljše potrebe na veceju. 
Malo ju je postalo strah, ampak Bajrami ni bil zaman alias mister kulman, pa tudi sicer, šta je, tu je. 
Zaposlena sta bila v norišnici, izmenično sta tuširala in frotirala norce in tudi stanovala sta tam. 
Kar mi je čisto ustrezalo - po osmi zvečer je bila hora legalis in nihče več ni smel noter, ne ven, pa je bil mir, zaslužen odmor po napornem delavniku. 
Finska takrat še ni doživela gospodarskega čudeža, malo je spominjala na sovjetske podružnice: če si hotel na pir, si moral čakati v vrsti, predati plašč garderoberki in vzeti bon. 
En bon, eno pivo - tako se začne demokracija. 
Drakonskim zakonom primerne so bile astronomske odkupne cene in mizerna konkurenca. 
Ko se je živahno trgovanje z Adamom, ki je poleg poučevanja angleščine mile domorodce zastrupljal s presežki gnilega Zahoda, približalo koncu, se mi je od silnih profitov vrtelo v glavi. 
Zaradi restriktivne fiskalne politike, sem šele na pošti v Stockholmu sprovedel vsa nakazila in vrnil dolgove. 
Bil sem na nuli, ne kriv in ne dolžen, v okologuzni ledvički pa špehat sveženj štartnega kapitala. 
Do brezskrbne eksistence me je ločila le zadnja runda, s katero sem imel dostojno omastiti še lastno rit. 
To je runda, ki te rada zbije na nos in postane prva v neskončnem ciklu životarjenja - tega sem se akutno zavedal in postal bridek kot nož. 
Italijanka v Kopenhagnu me je čukasto pogledala, ko sem ji vdrugo potrkal na vrata. 
Da bo zdaj dražje, me je opozorila, preden se je odpravila k svojemu dilerju. 
Ko je počila predme cegel identičnega afganistanca in zahtevala hiperinflacijsko ceno, sem ji hladno rekel isto kot zadnjič ali pa sama popuši. 
Zasikala je plačaj in zgini. 
Denar je dobila, ko so bili bonbončki nared. 
Tako strupeno me je gledala, da sem za vsak slučaj rahlo modificiral itinerarij. 
Vse je šlo v redu, bil sem že vkrcan za Turku na Finskem, ko sem naredil napako. 
V kantini so me premamile ladijske kremšnite. 
Kaj kmalu so na vsak način hotele spet ven. 
Majkumu, še švedska roba je postala navaden treš. 
Trpel sem kot Jezus na križu, hlastno iskal zen in moč za mišico zapiralko, medtem ko so vsenaokrog rigale zariple vikinške face. 
Ogromna večina potnikov je to bila zgolj zaradi poceni pijače, ki je načeloma olikane in taktne ljudi ekspresno spremenila v odurno sodrgo. 
Izključni namen plovbe je bilo čim hitrejše konzumiranje in čim hitrejše izločanje. 
Vsa modrost kapitalizma je, da vedno hitreje lovi lasten rep. 
Vsak korak je bil podvig zase. 
Ždel sem pod stopnicami, plitko dihal in čakal, da mine najdaljših pet ur v mojem življenju. 
Počutil sem se kot animist, ki si za užitek vtika predmete nežive narave in prisluškuje tiktakanju časa, samo da jaz nisem prav nič užival. 
Vrhunec muk sem doživel ob prestopu meje. 
Graničar me je priljudno vprašal ju lajk Finnland? 
Z nasmeškom in brez naglice izreči ou jes, veri mač, je bila naloga vredna mojstra vseh jogijev. 
Če bi sramežljiva zadržanost ne bila zaščitni znak Skandinavcev, bi gotovo padel v oči. 
V primerjavi s preživetim, je bila vožnja do Helsinkov keks. 
Tam pa spet šok. 
Mikka in Markku sta mi pred nosom zaloputnila vrata. 
Da je prenevarno. 
Bedak sem jima pustil preveč nagradnega hašiša, pa ga še nista vsega skadila. 
Bolj zgrda kot zlepa sem se vštulil kar Adamu in mu potem na stranišču pel arije. 
Bonbončki so se nemarno zlepili v bunke in ultimativno zahtevali kolektivni prehod skozi očitno preozka vrata. 
Nehote sem absolviral tečaj iz porodnih bolečin. 
No, ko sva z Adamom načela djutifri, a še vedno nesramno drag Llagavullin, se je ozračje občutno umirilo. 
Adam je zavihal rokave, kot bi se moral znebiti kontejnerja gnilih jabolk. 
Dober teden kasneje mi je damoklejev meč finske justice nehal groziti. 
Bil sem kvečjemu v deviznem prestopku. 
Menjalna politika je bila zelo restriktivna, v tujini pa menjalnice finskih bankovcev večjih od sto mark niso sprejemale. 
In teh sem poleg zajetnega kupčka druge valute imel tristo. 
Preveč celo za sina jugoslovanskega prakonzula v Moskvi. 
Zagato sem rešil tako, da sem raztrančiral nahrbtnik in v aluminijasti okvir stlačil lično zavintlane svitke. 
Temu se reče dodana vrednost. 
Za nagrado sem si privoščil plovbo s počasnim poljskim trajektom do Gdanska. 
Vodka mi je udarila na lenobo, prenočil sem kar na tapisonu ladijskega salona in se zbudil popolnoma iznakažen v obraz, brutalno popikan od zahrbtnih poljskih bolh ali kaj. 
Energično sem zaprotestiral pri odgovorni osebi in nemudoma dobil kajuto prvega razreda z zdravniško oskrbo v podobi mične medicinke. 
Ležal sem kot ranjen junak, roka mi je bingljala z ležišča, ona pa je klečala poleg mene in mi previdno mavžala lice. 
Koder pšeničnih las je ušel izpod havbice in se poigraval z mojim goltancem. 
Džoni je rekel opa bato, nekaj sem še okleval, potem sem ji dal kar roko med noge. 
Ježeš Marija, bog se usmili ali nekaj takega je udušeno zavrisnila in sunkovito obstala. 
Dal sem si rjuho čez obraz, kot češ, saj me lahko z vrečo čez glavo in ji dlan od zadaj položil na stegno. 
Ah, te ruske najlonke! 
Držal sem jo ravno prav čvrsto, nič vsiljivo, ona pa nič. 
Tišina. 
Čez čas je začela drgetati, kratek sunek v moji smeri je bil dovolj, da me je osedlala in se nadvse podjetno lotila posla. 
Zamrmral sem kondom, doktorica pa mi je z obema rokama zaprla aparat za artikuliranje greha in se nasadila do dna. 
Z eno nogo na tleh in z drugo na postelji, se je spretno drgnila ob koren in hkrati Džoniju mešala glavico v vlažnem ostenju pohote. 
Pofukala me je praslovansko - odkritosrčno, krepko, na dušek. 
Sirota Džoni je bil tako vesel, da je brez omahovanja zavriskal večkrat zapored, po vsej verjetnosti unikum. 
Potem je vstala in mi zabičala, da moram počivati. 
Hja, no, dobže. 
Sredi noči je prišla na izredno vizito in ob zori še enkrat. 
Trikrat me je nabrisala kot vrečo krompirja. 
Terapija je bila izjemno uspešna. 
V znak zahvale sem si ovil glavo kot mumija in jo začel premetavati po kajuti, štel sunke, štel poze, natančno kot soldat in jo za konec pritisnil ob lino, da je imela pogled na pločevinasti Baltik, medtem ko sem jo radostno oplemenitil s samo milijon nas je potencialnih Bajramijev. 
Čeprav je šlo le za poljsko zdravnico, se mi je zdelo, da držim boga osebno za jajca. 
Še vedno razvnet sem jo poprosil še za majhno oralno uslugo. 
Bila je res zdravnica od fare. 
Potem je zabasirala ladijska sirena. 
Prispeli smo v Gdansk, prizorišče vzpona in padca Lecha Wałense in njegove Solidarnosti. 
Poljski trajekt je bil počasen, ampak komot bi bil še počasnejši.


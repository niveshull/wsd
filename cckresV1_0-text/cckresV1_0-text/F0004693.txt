Vse, kar se dogaja zdaj, mislim predvsem na razglasitev neodvisnosti nekaterih republik, so bolj dejanska kot dokončna in mednarodno priznana dejanja. 
Vse se še lahko spremeni, pa čeprav v zadnjem trenutku. 
Jugoslavija je še zmeraj edini mednarodnopravni subjekt in pristojna, da predstavlja federacijo v celoti, čeprav se zdi, da bo secesionistične procese, predvsem osamosvajanje Slovenije in Hrvaške, zelo težko zaustaviti. 
Zato pa ostanek Jugoslavije razmišlja drugače in veliko bolj ceni prednosti skupnega življenja. 
Jugoslavija, ki bo obstala po odcepitvi Slovenije, Hrvaške in morda Makedonije, bo za te narode vsekakor imela svoj smisel. 
To bi bila država z manj zveznimi enotami, vendar bi se lahko ohranila. 
Še posebej, če bi ostala nekakšen Piemont narodov na tem prostoru. 
Ni namreč nujno, da napake sedanje generacije politikov postanejo usoda naših narodov. 
Prepričan sem, da se bomo jugoslovanski narodi kljub sedanjim razlikam prej ali slej znova znašli znotraj nekakšnih povezav.

Ob zvonenju v ušesih in z grenkim grlom se prebiješ mimo vseh ljudi, sedeš v avto, jo odkuriš na bencinsko črpalko, kjer še zmeraj ležita trupli moškega in ženske, ki ju je razkosala granata, se odpelješ do Valpova, kjer so branilci vojski v Baranji plačali okoli 200 tisoč mark, da jih en teden ni obstreljevala, se prebiješ do Podravske Slatine, ki jo počasi obkoljujejo, nato gor do Vinkovcev in prek Bjelovarja do Zagreba, kjer si naročiš en sendvič, jezno zagrizeš vanj in se odpraviš domov. 
Kaj za hudiča bo s to Hrvaško, se vprašaš, ko ti nekje v Slavoniji vojna mokro zleze pod kožo.


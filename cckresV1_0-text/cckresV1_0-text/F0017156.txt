(Spremna beseda)

Derrida je metaforo seveda uporabil za drugačno poanto: njemu gre za razliko, ne za spoj. 
V pisavi se jaz ohrani v svoji sledi, se pravi, kot subjekt. 
Ohrani se tako rekoč v različnosti od sebe samega, v označevalcu. 
Odtod povezava med smrtjo in pisavo. 
Žal je Derrida opustil misel, še preden jo je razvil: ko se zapisuje, jaz premineva, gine v označevalcu, se pravi v tistem, kar predstavlja subjekt za drugi označevalec. 
To “predstavljanje” je lahko opora za tisti fantom, ki deluje kot točka transferja in ki ga lahko ujameta bralka in bralec, če se jima branje posreči.

Rešitev za uganko ideološke interpelacije

Lekcija drugih

Za nas je ta druga pot pomembna zato, ker je v nasprotju z Levi-Straussovo drugo argumentacijsko stopnjo “egalitaristična”, ne pa socialno diskriminatorska. 
Delitev dela po spolih namreč povzroči dvoje: omogoči reprodukcijo tudi tistim samcem, ki so bili poprej izločeni iz paritvene tekme, se pravi samcem, ki so bili v sinhroniji preživetveno manj sposobni, ki pa so vendarle nosilci dragocenega genetskega materiala, denimo, intelektualnih sposobnosti v nasprotju s fizičnimi sposobnostmi. 
Ker torej razdelitev dela po spolih omogoči, da se reproducirajo tudi manjši, manj močni in eventualno inteligentnejši samci, pa je njena druga posledica še bolj fascinantna: zmanjša seksualni bimorfizem, se pravi, zmanjša razliko med samicami in samci, kar zadeva velikost, težo, moč itn. 
To pa je zares zmaga “kulture” nad “naturo”, to je zares poseg družbe v “naravno stanje”. 
Menda je to zmago delovne človeške družbe nad hominidno biološko “naravo” mogoče preveriti tudi na paleontološkem materialu. 
(Sicer pa iste teorije menijo, da bi človeška vrsta sploh izumrla, če ne bi “iznašla” družbe, se pravi dela, se pravi delitve dela po spolih.) 
Logika pa je fascinantna še iz enega razloga: ženske postanejo fizično bolj enake moškim iz istega vzroka, zaradi katerega padejo v družbeno podrejenost -- zaradi delitve dela po spolih, ki ženske naredi za nenadomestljive v obeh registrih, ploditvenem in delovnem. 
“Zgodovinski poraz ženskega spola”, če se izrazimo z Engelsovimi besedami, je cena za naravno izravnavo žensk z moškimi. 
Kar pa vseeno vključuje tudi možnost, da se ženski spol te podrejenosti otrese: zgodovinski poraz namreč s svojo biološko posledico (zmanjšanje seksualnega dimorfizma) že ustvari tudi pogoje za svojo odpravo.


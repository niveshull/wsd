"Pri pokru moraš v prve pol ure ugotoviti, kdo za mizo je bebo. 
Če tega ne ugotoviš, potem si bebo ti sam." 
S to pokeraško modrostjo se začnejo Kvartopirci, novi film Johna Dahla, režiserja neo-noir kriminalk a la Usodni nagon in Red Rock West. 
To modrost izreče Matt Damon, glavni junak in obenem pripovedovalec filma, sicer pa kompulzivni pokeraš, ki niha med dvema skrajnostima. 
Na eni strani je bejba (Gretchen Moll), ki ga sili v študij prava in normalno, ustaljeno, družinsko življenje, na drugi strani pa je njegov najboljši prijatelj, manični, dokaj razpuščeni in brezskrbni never-mind "Črv" (Edward Norton), ki se je ravnokar vrnil iz aresta in ga zdaj sili v pokeraško odisejado, na kateri bi v glavnem - magari z goljufijami - odirala amaterje, turiste, bogatune in druge suckerje, ki pokra nimajo v žilah, kaj šele v glavi. 
Damon ga ima - oh, tudi za razliko od Nortona - v glavi in žilah. 
Poker pač zanj ni le igra, ampak način življenja. 
Poker pač odpira dileme, s katerimi se gledalec, tako rekoč slehernik, zlahka identificira, recimo: naj tvegam ali naj stisnem rep in se prepustim toku, normalnemu, ustaljenemu, občanskemu življenju, v katerem so stave prenizke, da bi lahko kaj izgubil ali pa dobil. 
Razen kolekcije šamponov v kaki TV igri. 
Take dileme. 
Filozofske. 
No, film potem naredi hudo napako, ko nam v neskončnost dokazuje, da se lahko vse, kar moraš vedeti o življenju, naučiš iz pokra, povsem pa zanemari dramo samih pokeraških partij. 
Z drugimi besedami, film zrecitira vse pokeraške modrosti in trike, toda kar tako, v prazno in na slepo, tjavendan, namesto da bi jih vključil v partije pokra, ki jih sicer mrgoli, a so povsem brez fokusa in predvsem brez napetosti. 
Če delaš film o pokru, je nedopustno, da vse prepustiš le filozofiji, ne. 
In vendar je vztrajanje na filozofskih aspektih pokra razumljivo. 
Gledalca, bazično suckerja, je lažje impresionirati s pokeraškimi modrostmi kot pa z dobro orkestriranimi partijami pokra. 
Navsezadnje, tega, kar se zgodi med partijo pokra, običajno ne razumejo niti tisti, ki sedijo za mizo - amaterji, turisti, bogatuni in suckerji, kakršne nategujeta Damon in Norton.

Knjigica prinaša osnovne informacije o šestih verstvih (hinduizem, budizem, judovstvo, sikhizem, islam in krščanstvo), ki imajo pomemben vpliv na današnji svet; in kot taka podaja ravno toliko vedenja, kolikor naj bi ga o postoju, bogastvu, sožitju etc. posameznih religij moral imeti - prvenstveno zaradi udejanjanja strpnosti do drugače mislečih - prav vsak "državljan" sveta.

Takoj zatem se je vnela vroča razprava. 
Predsednica senata za prekrške Judita Verbole je najprej dejala, da "ne želi braniti ministra, ki se zna gotovo dobro braniti tudi sam", da pa so nekatere izrečene besede morda le nekoliko pretežke. 
Nato so se k besedi drug za drugim javili sodniki in v celoti potrdili očitke, ki jih je na račun ministra izrekel njihov kolega. 
Snežana Kranjec je na primer opozorila, da bo prednostno obravnavanje samo najtežjih prometnih prekrškov povzročilo"zastaranje vseh drugih zadev", da pri sodbah ni pomembna "le številčnost, pač pa tudi strokovnost" in da Zakon o varnosti v cestnem prometu v tem pogledu ni dober. 
Takoj zatem je v dvorani završalo, da je "zakon slab," ena od sodnic pa je za ministra dejala, "da nima pojma" ter da "sploh ne ve, kaj govori." 
Sodnik Tone Letonja iz Maribora je bil še posebej oster. 
"V našem sodišču smo lani napisali 17.600 sodb. 
Toda kaj to pomeni, če od tega 8000 kaznovanih plača kazen, če jih 3000 izvršimo, vse ostalo pa zastara. 
To pomeni, da namen kaznovanja ni bil dosežen. 
V nič pa ni šlo samo delo vseh, ki so pripravljali zakone, pač pa tudi delo policistov, delo sodnikov, samo zato, ker kazni ne moremo izterjati. 
Kakšen pomen pa ima to, če nekoga kaznuješ s kaznijo milijon tolarjev, potem pa to sodbo daš v arhiv. 
Imamo povratnike, ki se nam dobesedno smejijo. 
Da ne govorimo o materialnem položaju sodnikov za prekrške; pred kratkim sem bil tri dni brez denarja za pisemske znamke," Boštjan Penko je takoj zatem sodnike kljub temu nekoliko pokritiziral. 
Po njegovem mnenju je nesprejemljivo, da nekemu sodniku zastara nekaj sto zadev, drugemu sodniku pa niti sto. 
"Med 300.000 spisi je prednostnih okoli 30.000. 
Zakaj nimate rešenih vseh teh spisov? 
Kako je mogoče, da se ukvarjate z neurejenimi zelenicami, če niste rešili vseh prednostnih spisov in kaznovali kršiteljev cestnoprometnih predpisov?" je sodnike povprašal Boštjan Penko.


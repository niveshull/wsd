ARETHA FRANKLIN IN BELI ŠUM

Večer diši vijolično, najbrž zato, ker mu pečat dajeta španski bezeg in polna luna. 
Ampak to, kar prihaja od zunaj, mrmot mesta, zapletenost brezimenih usod, mi zdajle ni naklonjeno, moje kože se dotika kot neki starodavni načrt, nekakšna usodnost. 
Počutim se kakor kolesce v ogromnem stroju, vame se pretaka... nelagodnost. 
Povezanost s stvarmi, z vonjem v zraku, z oluščenimi stenami, z muho tik pred njenim padcem, z Matjaževimi odtisi, ki dajejo mojim ramenom čisto poseben lesk in čvrstost, povezanost s hitrostjo cest, ki sva jih preštopala, s knjigami, ki sva jih skupaj odpirala, to je preveč. 
Preveč, da bi se počutila lagodno, kot bi ne bila del nepregledne, strašljivo velikanske igre. 
Ko bi mogla čutiti le hipec sedanjosti kot večnost sedanjosti, čudovito vseenost, s katero me sedanjost zapolnjuje, bila bi odrešena. 
Ko bi bila lahko z vsem bitjem navezana le na eno stvar: samo na vijoličnost večera, samo na španski bezeg, samo na polno luno. 

Moral bi k Nastji, samo za deset minut se bom počil dol, tamle mi maha Lado, spet je s tisto luštno frkljico, ki študira umetnost, če se ne motim, je tudi na etnologiji, samo za deset minut, moram spiti pivo ali dve, tako prekleto sem žejen. 
Nič čudnega, v Mladinskem teatru je bila savna. 
Aplavz je bil presenetljiv, čeprav sem bil slab. 
Mogoče ne ravno zanič, a tudi ne dober. 
Kako naj rečem? 
Nerazpoložen, nekako odsoten, nedovzeten za celoto pesmi. 
Kadar mi gre dobro, vidim pesem prostorsko, vidim vse besede in zvoke naenkrat, od začetka do konca izvajanja, kot bi gledal iz telesa pesmi, izvensebno. 
Kadar mi gre brez tektonskih premikov, ampak kdaj mi sploh gre nepotresno nepretresno nepreresno nepretesno? 
Čemu sploh mislim, da sem bil slab? 
Sodeč po odzivu občinstva sem bil dober in prireditelji so bili zadovoljni. 
Ne morem se preslepiti, slab občutek imam in amen. 
Štikelci mi niso padli, nisem jih pojahal, tako kot sem včasih Nastjo. 
In še prej Mojco in nekoč Barbaro. 
Zob me je bolel, tista zajebana petica, še zdaj jo čutim, mogoče bi bilo dobro, če ruknem za začetek ta kratkega, viljamovko ali kaj.

MED ZAZNAVO IN IZRAZOM STOJI SMRT 

(27. 4., posneto na kaseti M. G. 1, stran A)

- Si bil na Naxosu (ali kjerkoli že) v trenutku, ko si si zamislil Popotnike, sam?

- Vrniva se k sinočnjemu recitalu. 
Preden si začel igrati, si dejal, da te vzdušje spominja na berlinsko olimpijado.

Dvignem pogled, jih motrim, drugega za drugim, lahkotna in zadovoljna kot ptica. 
Nekaj se mi je posrečilo, nekaj sem jim dopovedala, napotila sem jih v neznano smer. 
Naj bo danes dovolj za uvod, poskusimo to, o čemer smo govorili, premisliti z rokami, vsak zase. 
Poskusimo površino kipa začutiti kot opno, kjer se individualno dotika Vsega. 
Obmolknem, se naslonim na mizo, ne zrem v nič konkretnega, v srcu čutim blago praznino, študentje se prično razmikati, obračajo mi hrbet in odhajajo vsak k svoji mizi, k voljni snovi, ki se jim bo prepustila. 
Tisto, kar nam je darovano, nas zasužnji, napotim se v kot ateljeja, se usedem na stol in se zastrmim v križajoče se slapove svetlobe, poševno se spuščajoče na študente, ki so pričeli z delom. 
Počutim se kot šamanka, v nekakšnem transu vidim njihove gibe, slišim njihov tih pogovor, a ne morem se osredotočiti na nič posamičnega; skozme se pretaka ateljejski ritem in se prepleta z ritmom padajoče svetlobe; čas zastane.

- Praviš, da vam je bilo lahko živeti, ker ste bili proti. 
Na kakšen način ste bili angažirani?

- Tudi vi niste naredili nič.

Vem, kaj me je vrnilo v sobo, kjer sta Matjaž in Mitja umolknila in je tišina postala prevodna, tako da slišim teči trak diktafona, bil je blisk svetlobe v enem od oken bližnje fakultete, najbrž je eden izmed študentov ali predavateljev odprl krilo, vanj ujel sonce in ga odbil v moje zenice. 
Praprotast občutek v meni še ni minil, zato zaprepadeno pogledam Matjaža in Mitjo, ki se gresta nekaj devetega, nekaj, kar je zanju morda pomembno, meni pa se zdi žalobno kot maša zadušnica. 
Tudi Matjaž me pogleda, a mu ni jasno, kar me zbega. 
Zazrem se v Mitjo, brez razloga, morda zato, da bi se rešila iz zagate, čutim, da me razume, ne v tem smislu, da bi znal brati moje misli, razume mojo nepotešenost. 
Doživetje je hipno in silovito, moje telo se sproži kot vzmet, skočim, stopim do Matjaža, hočem ga pobožati po laseh, pa mi nekaj ne da, nalahno mu pokimam, trudim se, da bi bil moj obraz čim bolj brezobrazen, nalahno odprem vrata, nalahno odidem. 

Hvala, slišim za seboj, ko se previdno, izogibajoč se gosto postavljenim čevljem, prebijam po stopnicah. 
Ko prestopim zadnjo, se ozrem, z žabje perspektive mi nudi prostor povsem drugačen pogled, presenetljivo, da šele zdaj razumem stopnišče kot areno človekovega povzdigovanja in sestopanja, v grškem ali inkovskem smislu, tako najbrž doživljajo svoje vzpone alpinisti, razcepljeni med nebo in zemljo.

Ja, v meni je rasla koščena molitev, bil sem napačno oblečeni polž. 
Napačno oblečeni polž v h-molu, ki se z muko preslini v a in fis in e. 
Odložim kitaro na tla in obsedim, zroč v prehlajeni večer. 
Takole me je včeraj čakala Nastja, medtem ko sem višal davčno osnovo lastnikov nočnega kluba. 
Sicer pa se tudi tega spominjam le megleno. 
Če me sploh je čakala, glede na to, da sem jo zjutraj videl v odhajanju, ne morem biti prepričan. 
Mogoče je šla v Equrno, kjer se zbirajo njeni kolegi in študenti in nesojeni podobarji? 
Morda je tam srečala Jonasa, on je tako nadarjen in ima veliko smisla za gnetenje? 
Ko pride, jo bom moral natančno prevohati, če se je je dotikal, bo še vedno dišala po njem, kako mi lahko pride na misel dišala, smrdela bo. 
A kaj mi vse skupaj pomaga? 
Lahko jo vprašam, če mi bo odgovorila po resnici, bo vedela, da govori po resnici, če se bo zlagala, bo vedela, da laže, jaz še tega ne vem, saj se ničesar ne spominjam. 

Pridi, pridi, premagaj plazilce in ostrostrelne angele, razmišljam, kje je kakšna prekleta flaša, trenutno sem v preveč bednem stanju, da bi me zanimala steklenica, aha, že vem, v kopalnici, med vodicami za britje in drugimi vodicami, izdelanimi iz najrazličnejših alkoholnih baz in esenc, s prsti leve noge narahlo odrinem kitaro, da se oddrsa proti postelji, ki čaka na naju, Nastja, nesreča moja, vstanem, odhitim proti kopalnici, stanovanje je temno temačno, za hip razmišljam, kje je najbližje stikalo, premislim se, ne bom pritisnil nanj, ker me bo svetloba, razločni realizem prostora, zabolela, odtipam levo v predsobo, potem v kopalnico, kjer kljub vsemu prižgem malo svetilko, odprem omarico nad umivalnim koritom, v njej je, strumno pozdravljajoč mojo žejo, Janez Potohodec, Johhny Walker, zgrabim ga za grlo in ga stisnem, a ne toliko, da bi ga resneje poškodoval, naredim dolg požirek, odpusti mi, Nastja, zamujaš. 

Drek, poberem krtačo in jo položim na umivalnik, gledam Potohodca, ki se mi dobrika, ne, apage, satanas, a sem karakter ali nisem? 
Počasi grem v predsobo in potlej v sobo, nisi prižgala luči, v sivini razmočene noči, ki se plazi skozi okno, lažje neguješ svojo preklemansko užaljenost, očitneje si odmaknjena vase, proč od razcepljenega pezdeta, proč od pezdetove sedanjosti, ki je v resnici totalno zastaranje razmerja do tebe, ti čislaš in neguješ neko otrplo soho, monstruoznega Matjaža mladeniča, ki ga ni, ki je šel rakom žvižgat, kosom pet, zdaj sem napačno oblečeni polž v h-molju, razgrizel sem povrhnjico in podlogo tvoje ljubezni, kaj je ostalo od nje, preluknjaninica Nastjice. 

ŠPANSKA STENA, KAČJI PASTIR, OBČUTLJIVA ZADNJICA

Čemerno mesto, čemerna duša, I feel blue, dejansko sem odbluzila, kot se izražajo najstnice, proti domu, prvič po dolgem času me je zajela preteklost, spomini, ki sem jih sistematično odstranila iz svojega življenja, da bi intenzivirala sedanjost. 
Spomini so, kaj drugega? nezadovoljenost in nepotešenost, pomanjkanje ljubezni: kadar nisem dovolj ljubila, sem postala nesrečna, pomanjkanje ljubezni me je zabolelo v želodcu in me prisililo, da sem začela razmišljati o neskončnosti, grozljivi neizmernosti vesolja, nepreštevljivosti galaktičnih gnezd. 

Ko stopam po dolgi, vijugavi ulici, ki je nekoč iz vzhodnega predmestja vodila v Ljubljano, po Šempeterski, se počutim bolje, starost hiš, ki me obdajajo, se sklada z mojim spominjanjem, ležernost nekdanjega bivanja mi zleze pod kožo. 
Na tem tlaku, po katerem stopam med sitnim škopljenjem dežja, so se pred stoletjem za svoj vstop v mesto borile neznane perice in vezilje, mojškre in služabnice, borile so se za ščepec dostojanstva, ki so jim ga odrekali novopečeni meščani, smrdeči po gnojnici in česnu. 
O neznankah, ki skupaj z mano stopajo skozi minulost, lahko razmišljam, ne morem pa z njimi čutiti, nimajo obrazov, še obraz moje mame se izgublja v naplavini nekdanjosti, moram se zbrati, da ga iztrgam smrti in ga prestavim v polnost zdajšnjosti. 
Se čudiš, Matjaž, da se vračam v grške plenerje, na barcelonske trge in amsterdamske postaje, kjer sva se stiskala, trepetajoč v skupni izmučenosti potepanja, uživajoča v tem, da nimava ničesar, a tudi ničesar ne potrebujeva, se čudiš? 
Ko se vračam v čas objemov, prične tvoja prisotnost hlapeti, spremeša se z rokami drugih fantov, drugih moških, posebej z Janovimi, z Janovimi lopatastimi dlanmi, ki so me spominjale na losovo rogovje, spremeša se z Janovimi boki, športnimi, porivaškimi boki, oblikovanimi tako, da so kar klicali k položaju devetinšestdeset, z Janovim širokim hrbtom, ki je bil včasih zaslomba pred vetrom in drugič španska stena, skrivajoča mojo goloto. 
Dolgo sem jih pogrešala, dolgodolgo, brez njih sem se nanovo rodila, nezaščitena, morala sem razviti svoje čute, mišljenje in govorico. 
Le nedolžna nisem bila, nisem bila prečiščena, vse, kar sem doživela, je obviselo na meni kakor blato, ki se strdi na zavrženem čevlju.

"Ne, nikdar."

28. 5.

Oglasil se je Mojmir, pravi, da ga London dolgočasi. 
Šlo mu je hudo za nohte, zato je odšepal v Tate Gallery. 
Ko je oprezal za strastnimi intelektualkami, je nastal v muzeju vrišč in trušč, tulile so alarmne naprave, po hodnikih so se podili varnostniki, zaprli so vse izhode in podrobno legitimirali in izprašali vse goste. 
Izkazalo se je, da je nek profi sunil sliko O tem človek ne bo vedel ničesar Maxa Ernsta. 
Zupančič pravi, da je znamenita in da je vredna več kot Litostroj in Rogaška Slatina skupaj.

Nagonsko upočasnim korak, a do nje ne pridem in ne pridem, mineta poletje in jesen in pride zima, zakaj je tako prekleto vroče, In koliko si jih videl ti? reče in me nesramno motri, razprtih ustnic, najprej sem zmeden in razmišljam, kaj je avtorica s tem hotela povedati, potem se me spomin usmili, Malo, malo, pa še tiste na hitro. 
Sem si mislila, stoji in me spravlja v zadrego. 
Greva do Sax Puba na eno kavo? rečem, počutim se kot šofer mestnega avtobusa, Lahko, se zasmeji.

5. 6.

Slišim, kako so se odprla vrata, ki vodijo z odra, med podboji zagledam Mitjo, Živjo, mi reče, se spusti po treh stopnicah, leva, desna, leva, ko se mi približa, se nasmehne, mi ponudi roko, stisnem jo, Pozdravljen. 
Kako gre? ga zanima, s pomenljivim pogledom ošine Jacka, ki sameva na mizi, Boš požirek? vprašam, Hiša časti. 
Odkima, se zasuče okrog sebe, ogleduje nered v sobi, najbrž čuti, da gre le za odmev kaosa, ki me je poselil, Boš igral kaj novega? 
Dvignem steklenico, z desno roko objamem kozarec, stoječ na drugem robu mize, in ga porinem predse, izurjen sem kot Charles Bukowski, navsezadnje je vseeno, na katerem področju, na katerem torišču se človek približa popolnosti, izpijem, viskič mi prijetno zavozla možgane, Dvojni mornarski, rečem, Prosim? se Mitja zastrmi vame, Oprosti, se nasmehnem, zaigral bom šest novih komadov, zadnje dni sem delal kot nor. 
O čem? 
O čem kaj? ga pogledam, čeprav vem, kaj bo vprašal, o čem govorijo pesmi, O čem govorijo pesmi? reče. 
Ja no, klasika, se namuznem, o nečloveški ljubezni, nihče Villona ne bo vrgel s trona. 
Pokima, strmi v konice čevljev, Dober boš, zdaj pa odhajam, ne bi te rad motil, se vidiva po nastopu, naglo vstane, pokimam mu, v njegovih očeh trepeta nelagodje, ki mu ne poznam izvora, pomešano z naveličanostjo in, če se ne motim, kančkom gnusa. 
Mitja je marsovec, me prešine, bitje, ki je povsem drugačno od mene, to, kar mu govorim, ga v resnici sploh ne zanima, zanj sem eksotična prikazen, spaček, ki dokazuje, da je fantazija narave včasih hudomušna, drugič cinična, a kljub vsemu ne izključuje težnje k redu, k normalnosti. 

Kralj pride z leve, dvorni norček z desne, izza kritja stopim na oder, naredim dva koraka in se ustavim, v dvorani zaslišim napeto šuštenje, zvok, ki bi nastal, če bi križal brenčanje razjarjenih čebel in prasketanje gorečega papirja, preglasi ga ploskanje in klici odobravanja, dobro znamenje, pomislim, za zdaj so mi naklonjeni, pomaham z roko, v kateri držim besedila, luč v dvorani prične pojemati, vedno močnejši postaja snop svetlobe, ki ga mečejo reflektorji s portalnega stolpa, znova stopim v praznino, a ne v praznino kot brezno, prej v praznino kot središče neskončne svetlobe, kjer se razpre privid resničnosti na enak način, kot se razpre maternica za plod, onkraj delovanja in razumevanja, zmlinči me občutek dvojnosti, nasprotujoča si enotnost vsega je tako intenzivna, da se spremenim v seme v vetru in veter v semenu, čudež in grozovitost, blaznost čudeža, tako se je rodil Janus, čuvar vrat, na oder neizoblikovanega, mlečnozobega sveta ni stopil ne z leve ne z desne, ne kot vladar ne kot suženj. 

Stol, pred katerim stojita mikrofona, spominjajoča na grozda izumetničene dobe, me izpljune iz vrtinca ničnosti, za malenkost zaniham, kot bi stopil na nekaj mehkega, na miš, hitro umaknem podplat, sedem, brenknem, se zazrem v temo, v njej čutim namagneteno pričakovanje teles, močno polje, ni kaj, saj jih tudi je tam spodaj za kakšnih sto štirideset, sto petdeset ton, nekje med njimi je Nastja, njen magnetizem je še pred kratkim žgal moje poželenje, dvigal mojo moralo in mojega kurca, gnal in brzdal mojo voljo. 
Že spet to preklemansko preobilje svojine, moj, mojo, moje, Lepo pozdravljeni, zazdi se mi, da govorim iz vodnjaka, vodenoglavo, nekdo, ki sedi pred vami, še najbolj primeren izraz zanj bi bil zbiratelj pesmi, pričenja s skladbo V narečju ljubljenja je čivknil šepav trubadur.

"Ali so te preplavili spomini?" je rekel, v njegovem glasu je bilo zaznati sled zajedljivosti. 

Jonas je gledal precej naveličano in se je srčno strinjal s predlogom, a prizora, polnega nepredvidenih srečanj, še ni bilo konec, po stopnicah, ki so bile v težavnem zdravstvenem stanju, spominjajočem na zidove Pimlica, sta jo primahala, objeta čez pas, visok mladec, oblečen v šik in po zadnji modi krojen gvant, in modrooka lepotička rosnega telesca. 

"Kaj šele vinca, Mitjenka moj," se je, ne da bi si kaj prida belil glavo, obregnil Matjaž. 


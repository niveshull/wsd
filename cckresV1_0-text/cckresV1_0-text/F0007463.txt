Spoštovane kolegice poslanke in kolegi poslanci, gospe in gospodje! 
Pričenjam nadaljevanje 32. izredne seje državnega zbora Republike Slovenije. 
Poslance prosim, da zasedejo svoja mesta. Obveščen sem, da so zadržani in se današnje seje ne morejo udeležiti naslednje poslanke in poslanci: Rafael Kužnik, Miroslav Luci, Jakob Presečnik, Miroslav Mozetič, Feri Horvat, Jelko Kacin, Bojan Kontič, Zoran Lešnik, Roberto Battelli, Peter Hrastelj, Pavel Rupar, Franc Čebulj, Ciril Pucko za pričetek seje, Franc Kangler, Benjamin Henigman za pričetek seje, Eda Okretič-Salmič, Ciril Metod Pungartnik in Aleksander Merlo za pričetek seje. Prosim, da ugotovimo prisotnost v dvorani. 
Prisotnih je 50 poslank in poslancev; zbor je sklepčen in lahko odloča. Na sejo sem povabil predstavnike vlade Republike Slovenije, ki jih vse prav lepo pozdravljam. Današnje nadaljevanje 32. izredne seje bo zbor pričel z obravnavo 3. točke dnevnega reda, to je odreditev parlamentarne preiskave v zvezi z razmerami v ministrstvu za notranje zadeve zaradi neupravičenih obtožb zoper delo slovenskih policistov med vojno za Slovenijo. 
Zatem bo zbor prešel na obravnavo 4. in 5. točke dnevnega reda, to je interpelacija o delu in odgovornosti ministra za notranje zadeve, Mirka Bandlja, ter predlog zakona o spremembah in dopolnitvah zakona o družinskih prejemkih.

Hvala za besedo, gospod podpredsednik. 
Spoštovani! 
Torej junija 1991 je Slovenija jasno pokazala, kako resno misli z uresničitvijo zamisli o samostojni državi. 
Res je, da referendumska odločitev iz decembra 1990 je bila zelo zavezujoča, vendar je takrat, junija 1991 Slovenija pokazala, da misli to uresničiti v celoti in pa seveda z vsemi sredstvi in takrat je bilo malo Slovencev, ki se v to referendumsko odločitev ne bi želeli resno vključiti. 
Pri nas, odkoder izhajam, so bili ljudje kar užaljeni, ker niso bili za uresničitev tega projekta vključeni, da so bili samo nekateri, da so samo nekateri dobili možnost dobiti uniformo in pa seveda tudi orožje in pa bili vpoklicani v enoto. 
V tistem času je bila prav gotovo čast biti aktiven udeleženec tega projekta osamosvajanja države Slovenije. 
Samo mimogrede, ni bil in ni nepomemben podatek, da v sosednji Avstriji so bila pripravljena begunska taborišča za Slovence, ki bi prebežali ob napadu jugoslovanske vojske, vendar k sreči so bila ta taborišča prazna, kajti ljudje, rajši, kot da bi šli v ta taborišča in zapustili Slovenijo, so se javili v enote, da aktivno sodelujejo v obrambi ali pa v projektu osamosvajanja države Slovenije. No, v tem času pa so se našli tudi nekateri, ki so zbirali podporo za odstranitev takratne Demosove vlade, ki je organizirala ta projekt osamosvajanja Slovenije in ki je bila dovolj sposobna, da ta projekt tudi izpelje. 
Na to smo čakali kar 1000 let in sedaj vlada, ki je bila to sposobna narediti, sedaj se nekako zbira podpora, da naj ta vlada odstopi. 
O tem obstajajo dokumenti in prav gotovo so bili najbolj na udaru tisti najbolj ključni akterji tega projekta, to je predsednik takratne vlade, minister za obrambo in pa tudi minister za notranje zadeve, in to se je dogajalo v času, ko so tanki jugoslovanske vojske mendrali našo suverenost. 
Seveda, ko pa je projekt osamosvojitve začel dobivati trdno podlago, so se k temu projektu priključili tudi nekateri, jaz bom rekel jugo nostalgiki. 
Seveda je treba tudi priznati, da nekateri od teh so spremenili svoje mišljenje in so bili tudi s srcem pri tem projektu, seveda, nekaj jih je pa še vedno ostalo, ki pa se s tem, da je Slovenija postala samostojna država, nikoli niso mogli v celoti sprijazniti in tudi še sedaj nekako ne razumejo, kaj pomeni imeti svojo državo - da to ni neki fevd, v katerem lahko počenjaš, karkoli se ti zljubi, kajti drugače si ni mogoče razlagati zadnjih dogodkov v zvezi z mejnim prehodom Holmec. Vsi vemo, da so po vojni bila izdelana poročila in pa analize o teh dogodkih za osamosvojitev, ki se nanašajo na ta mejni prehod in pa seveda tudi na druge. 
S temi analizami in podatki so bile seznanjene tudi mednarodne institucije. 
Kajti nismo jih seznanili samo mi, ampak tudi tisti, ki so pri tem sodelovali. 
Rekel bom, naši sovražniki, jugoslovanska vojska. 
Zanimivo je to, da tudi naši sovražniki niso v dokumentaciji, ki so jo pošiljali tudi mednarodnim institucijam, mogli dokazati, da bi prišl o do kakršnihkoli kršitev mednarodnih konvencij. 
O tem so bile seznanjene tudi naše institucije in tudi naši najvidnejši predstavniki. Zanimivo, sedaj se najde nekdo ali neka skupina, ki tako, kot rečemo, ali z levo roko ali tako mimogrede pljune po večini državljanov Republike Slovenije, ki so bili s srcem pri osamosvojitvi. 
Napiše tisto, kar niso napisali niti naši sovražniki, ker niso mogli ali niso hoteli, ker ni bilo za to nobenih verodostojnih podatkov. 
Ampak oni tega niso zmogli, sedaj pa to kar mi sami opravimo in napišemo tisto, česar nihče pameten ne bi naredil. 
Se pravi, da bi kar samega sebe obsodil in obsodil tiste, ki so bili takrat v tem projektu, ki so bili aktivni udeleženci, ki niso razmišljali, kaj se s tem lahko zgodi, ko oblečejo uniformo in vzamejo orožje in se spopadejo s sovražnikom. 
Ti ljudje, na katere smo bili ponosni in smo še sedaj na njih ponosni, za katere in za njihova dejanja nam daje priznanje tudi tujina, ti ljudje naj bi ubijali že ujetnike. 
To se pravi tiste, ki so se predali, in to napišemo kar sami. 
Nihče nam tega ni mogel dokazati, tudi naši sovražniki ne. 
Neka skupina pri nas pa to naredi. 
To naredijo kar v ministrstvu, ki je eno od ali najbolj državotvorno ministrstvo, ki bi moralo skrbeti za spoštovanje zakonodaje. Verjetno ni potrebno posebej poudarjati, da so to dogajanja na meji spremljali tudi naši sosedje. 
Kajti ni jim vseeno, kaj se dogaja pred njihovimi vrati in tudi oni niso tega zapazili. 
Ampak sedaj po tolikem času pa to naredimo kar mi sami. 
To pomeni, očitno, da so ti dogodki, na katere smo vsi ponosni in za katere nam priznanje daje tudi tujina, so trn nekomu v peti. 
Očitno pa je tudi, da so ti ljudje, ki so takrat tam sodelovali, nekomu trn v peti. 
Ti ljudje so takrat prav gotovo delali dobro in tudi danes verjetno delajo dobro. 
Zato so potrebni taki konstrukti, take diskreditacije, celo kriminalizacija njihovih dejanj, da bi jih nekako ali počistili ali jih odstavili s pozicij, ki jih imajo. 
Ali je prej kompromitacija ali je potem kaj drugega, v to se sedaj ne bi spuščal. 
Vendar taki konstrukti pač nekako navajajo na tako misel. 
Celo najvidnejši predstavniki ministrstva za notranje zadeve, ki producirajo take konstrukte in jih po dokumentih, ki so na razpolago, tudi sami distribuirajo medijem. Naj povem, da to ni kritika dela celotne policije. 
Verjetno policija kar dobro dela. 
Omenil sem, da gre za tiste najvišje, najvidnejše predstavnike ministrstva. 
Pri tem se moramo vprašati, kaj to pomeni za Slovenijo. 
Verjetno so ti gospodje pač želeli z nekom obračunati. 
Jaz bi si upal trditi, da z osamosvojitelji ali pa nekako z njihovimi nasprotniki ali pa z določeno skupino, s katero se pač ti predstavniki ne strinjajo. 
Zanimivo je to, da so se pri tem prav gotovo obnašali kot slon v trgovini s porcelanom, da zato, da z nekom obračunajo, za kar imajo kot najvidnejši predstavniki neke institucije prav gotovo vsa demokratična sredstva, se tega lotijo na res čuden način, in sedaj, kot se je pokazalo, morajo tudi sami priznati, da jim je ta zli duh ušel iz steklenice. 
Kajti to ni več v njihovem fevdu, to ni več samo problem ali zadeva, s katero se ukvarjamo v naši državi, s tem se ukvarja tudi tujina. 
Ali so ti ljudje sploh pomislili na mednarodni vidik, na škodo, ki jo bodo s tem svojim "slonovskim" početjem naredili? 
Zato pravim, da to ni neka zadeva Holmec, kot smo lahko že v tem prostoru slišali, ampak je to nekaj več. 
Kajti ko začnejo naše predstavnike v tujini spraševati tuji diplomati, kaj je s tem, ali je to res, ali to pomeni, da bo zopet haaško sodišče imelo delo, ali se bomo morali tam zagovarjati ali podobno, to ni več neka zadeva Holmec, to je velik problem tudi za državo. 
Navsezadnje ne pozabiti - in jaz sem prepričan, da pred haaškim sodiščem ne bomo obsojeni, zato ker se ni nič takega zgodilo - vendar, če državna institucija sproducira takšne konstrukte, takšne pamflete, ki kažejo, da bi to dejansko bilo, potem ni tako enostavno, da bi nas pred tem sodiščem postavili skupaj, recimo, z Jugoslavijo, ki vemo, kaj se je tam dogajalo, kaj so njihovi vojaki počenjali v Bosni in verjetno še sedaj kje drugje. 
Tako, da to sedaj ne more biti več interna zadeva nekega zaključenega kroga, ampak to nastaja že kar državni problem. Poleg tega naj mi bo dovoljeno, da spomnim, da takšni konstrukti niso povsem prvinski pojav tega časa, da te stvari poznamo že kar zadnjih 50 let, saj se je marsikaj dogajalo, pa da ne bi začel pri tistem najbolj zloglasnem konstruktu, dachauskih procesih in podobnem. 
Ampak to samo mimogrede. 
Se pravi, da nekateri verjetno še niso pozabili določenih metod, ki so se v Sloveniji ali takrat v prejšnji državi uporabljale, da še vedno obstajajo neki miselni vzorci in nostalgija po določenih časih, določenih postopkih in po določenih dogodkih. 
Očitno, da tisti, ki so hoteli rušiti vlado leta 1991, ali njihovi somišljeniki, ki vsekakor niso bili nikoli s srcem za osamosvojitev Slovenije, za slovensko državo, v bistvu sedaj ne vedo, kaj početi s to državo. 
Očitno je, da to ni njihova država in se pač obnašajo, kot da so v nekem fevdu, drugače bi verjetno pomislili tudi na škodo, ki lahko nastane ne samo neki skupini ampak celotni državi. 
Naj mi bo dovoljeno, da samo kot medklic rečem, da bi to mogoče edino obrazložil Fran Milčinski, ki je pisal o takšnih pojavih, o takšnih ljudeh in tudi takšnem kraju, ki ga je tudi zelo nazorno imenoval. 
Zato bi rekel, da je popolnoma upravičeno zgražanje tistih, ki so bili takrat s srcem in dušo za osamosvojitev, še posebej pripadniki policije, v tem primeru koroške policije in teritorialne obrambe, in da zahtevajo razčiščenje in razjasnitev tega stanja in vsekakor v naslednji fazi tudi kaznovanje teh akterjev, jaz bom rekel teh slonov v trgovini s porcelanom. Čudno je tudi, da prvi človek ministrstva za notranje zadeve šele po enem mesecu reče kaj konkretnega, in ne samo, da reče kaj konkretnega, da to zadevo obsodi. 
Tu druge rešitve verjetno sploh ni. 
To je čudno, morda pa tudi ne. To, da se skušajo vplesti tuje obveščevalne službe v ta dogodek, je samo en dokaz več, da so tu res na delu sloni v zelo občutljivi trgovini, kajti s tem, da se skuša preusmeriti pozornost drugam, je to milo rečeno res nenavaden alibi, da bi se to lahko zgodilo. 
Vemo, da v tujih državah zato odstopi tudi predsednik vlade, ne pa da bi to bil celo alibi. 
To je res nekaj nezaslišanega in čudnega. Zato bi bil tudi čas, da bi nekateri spoznali, da imeti svojo državo pomeni čast in seveda tudi dolžnost, hkrati pa tudi obveznosti in da to ni neka družbena ali državna firma, ki jo lahko divje olastniniš in počenjaš v tem vrtičku karkoli se ti ljubi. 
Kajti država ni in ne more biti privatna lastnina in ne nazadnje državo si je potrebno tudi zaslužiti z dobrim delom. 
Zato tudi sam pričakujem, da bodo akterji tega sramotenja Slovenije in Slovencev obelodanjeni in njihova dela pravilno ovrednotena. 
S tem mislim, da bodo kaznovani. 
To se pravi, da bo poleg generalnega direktorja policije, ki bi naj bil sedaj za enkrat še glavni krivec in akter, še kdo drug izgubil svoj privilegiran in nezaslužen stolček. 
Seveda ni nujno, da navzdol od tega položaja, ampak lahko tudi in predvsem navzgor. Rekel bi, da sramotenje države ni samo greh, to je tudi zločin in zato bi preiskovalna komisija verjetno bila tisto pravo ali vsaj začetek tistega, da se ugotovi, kaj se za tem skriva in kdo se predvsem za tem skriva. 
Navsezadnje dobro ime policistov, ki so bili leta 1991 skupaj s pripadniki teritorialne obrambe vzor in smo bili nanje upravičeno ponosni, je potrebno oprati. 
Ti ljudje tudi danes delajo dobro. 
Nekateri, ki pa očitno nimajo dovolj dela in očitno niso dovolj usposobljeni in dorasli izzivom današnjega časa in zastopanja države, zasedajo pa najvišja mesta v tako pomembnem državnem resorju, kot je ministrstvo za notranje zadeve, pa bi prav gotovo morali oditi. 
Bilo bi dobro zanje, še posebej pa za državo in za državljane Republike Slovenije. 
Omalovažujejo in norčujejo se iz države, ki jo zastopajo, predvsem pa smešijo sami sebe. 
Blatijo policiste, ki so leta 1991 skrbeli za njihovo in za našo varnost, blatijo tiste, ki tudi danes skrbijo za našo in njihovo varnost, zato podpiram ustanovitev parlamentarne preiskovalne komisije, ki lahko opere madež s koroških policistov, ki lahko opere madež tudi s Slovenije in ta madež je toliko večji in toliko bolj boleč, ker je izmišljen. 
Sedaj bom pač uporabil tisti izraz, ki je bil večkrat tu uporabljen, in da to porcijo dobijo tisti, ki so jo naročili, tisti, ki so jo zakuhali in zato jo naj tudi pojedo. 
In zato je preiskovalna komisija verjetno tisto pravo in zato tudi podpiram ustanovitev te parlamentarne preiskovalne komisije. 
Hvala.

Dobro bi bilo prebrati vse te magnetograme, in če jih boste prebrali, boste videli, da je gospod Jakič nasprotoval sredstvom za slovensko vojsko, ki je sploh še ni bilo, in če sredstev ne bi dobili, tudi ne bi nastala, pa tudi Holmca ne bi bilo, ker se ne bi imeli s čim boriti. 
Ni pa nasprotoval sredstvom za JLA. 
Leta 1991 je Slovenija še vedno plačevala JLA in v tem "famoznem" zboru združenega dela nihče ni nasprotoval denarju, ki ga je Slovenija še dajala za JLA, so pa nasprotovali, in to večinoma, večinsko, večina je bila proti, obrambnemu proračunu za slovensko vojsko, in gospod Jakič je bil med najbolj gorečimi. 
V tisti polemiki je prišlo do tega hudega poenotenja med njim in gospodom Aksentijevičem; in proračun smo morali sprejeti na skupni seji vseh zborov, izključno zaradi obrambe. 
Poglejte, kaj sta rekla, kako sta obrazložila glas, gospod Jakič in gospod Jože Smole pa še marsikdo, in boste videli, kdo je bil takrat za to, da se Slovenija učinkovito upre, in kdo je bil proti. 
Gospod Jakič je bil izrazito proti. 
Meni je žal, ampak tako je bilo takrat, in vsaj tega dela zgodovine ne boste mogli potvoriti, ker obstajajo magnetogrami.

Hvala, gospod Rejc. 
Besedo dajem gospodu Ivu Hvalici.

Hvala lepa, gospod podpredsednik. 
Kolegice in kolegi! 
Res sem zadnji, ampak nisem hotel poprej veliko razpravljati, niti se oglašati. Povedati moram to, da prihajam z zahodne meje in mi ni vseeno, kako se na drugi strani državne meje med Slovenci v Benečiji, na Goriškem govori o tej zadevi, kaj naj bi se z vojnimi ujetniki in kaj naj bi se Holmcu res zgodilo. 
Ali veste, kakšno lepo kost smo dali tistim, ki napadajo Slovence, češ, da so Slovenci nad Italijani konec 2. svetovne vojne naredili genocid? 
Danes pravijo, ali vidite, kako so res Slovenci taki. 
In to ni dobro. 
Tega danes nismo še slišali. 
Če smo prišli zaradi teh afer, ki so se skuhale - oprostite imenu afere, ampak mislim, da je afera - v ministrstvu za notranje zadeve, v Evropo, v evropske časopise, tega najbrž policisti, takratni miličniki, teritorialna obramba in tisti, ki so bili na Holmcu, in tisti, ki so se borili za vse meje, tudi na Tolminskem, tega niso zaslužili. 
Zato pričakujemo, da bo parlamentarna komisija, za katero mislim, da ne bo problem danes izglasovati sklepa, da jo bomo imenovali oziroma ustanovili, naj razišče, komu je bila ta zadeva, to, kar je prišlo v časopise, kar je prišlo v evropsko in svetovno javnost, komu je bilo to namenjeno. 
Kdo je to želel? 
Najbrž ne tisti, ki so se borili za meje, pa tudi ne tisti, ki bi radi živeli v dobrih odnosih s sosednjimi državami. Nečesa še nisem slišal, pa bi bilo dobro, da bi bilo tudi to povedano, preden bomo končali, kar je bilo poprej vprašano: ali bo ministrstvo pomagalo, da se razčisti te zadeve, da bi minister javno obljubil, da bomo in bo komisija dobila vse dokumente, ki jih bo želela, da bo raziskala problem Holmca, te afere, ki je naš narod - mi, Slovenci, nismo zaslužili. 
Mislim, da moramo biti bolj ponosni nase. 
Tudi tu v parlamentu sem velikokrat rekel, parlament je najsvetejši kraj slovenskega naroda in kar tu sklenemo, naj bo res lepo in pošteno in naj se tega vsi držijo: vsi ministri in vsi, ki v ministrstvih delajo. 
Hvala lepa.

Hvala lepa za besedo. 
Spoštovani! 
Naj povežem tisto, kar je prej minister govoril, s tem, kar je povedal poslanec gospod Pahor. 
Minister je prej dejal, da smo poskušali umirjati zadeve. 
Poglejte gospod minister, ponovno povem. 
Ne gre za umirjanje stvari, gre za urejanje zadev. 
In da ste si vi, načelni sicer menda, zastopnik ločitve cerkve od države, skušali pomagati s cerkvenimi dostojanstveniki, ki naj bi umirili ali pomirili gospoda Pogorevca, to je za mene katastrofa na načelni in na praktični ravni in mislim da ni treba načelno tukaj izjavljati, da vendar ne more in ne sme Cerkev urejati slovenske policije. 
In gospod minister, če ste si to privoščili, bi vam z več naslovov rad povedal, da se s tako potezo ne morem strinjati, ne glede na to, kaj vi mislite o poslednjih rečeh in kaj misli o tem gospod Pogorevc ali gospod Rode. 
In to samo še dokazuje, kako neurejene so bile zadeve v vaši hiši, da ste šli še Cerkev, smrtnega sovražnika vaše stranke, prositi za pomoč. 
Potem je voda globoko v grlu, dejansko. In gospodu Pahorju bi seveda rad tole rekel, da na načelni ravni ne vidim nobenega problema in iz tega lahko samo izvajam, da se bo na podlagi tega načela združena lista jasno opredelila proti ministru, ki je šel mimo ustave, ki določa jasno razmejitev med cerkvijo in državo. Rad bi pa povedal še nekaj, kar prej nisem mogel replicirati do konca. 
O arhivih. 
Gospod minister je dejal, da so bili arhivi neurejeni. 
Spet je skočil samemu sebi v usta, če tako rečemo, kajti mi smo brali, ne enkrat, da je nasledil urejene razmere v ministrstvu. 
Arhiv ne spada zraven, gospod minister? 
Ali ni bilo primopredaje? 
Ste to na pamet napisali, ste kasneje ugotovili, da je arhiv tak itn.? 
Ali vas je kdo okrog prinesel? 
To je ena zadeva. Naslednja zadeva. 
Vi ste se silno začudili, kako to, da se pa sedaj Peterle oziroma državni zbor naenkrat ukvarja z reorganizacijo in sistemizacijo policije. 
Torej mene kot parlamentarca, kot šoferja, kot navadnega državljana izredno zanima, kako mislite vi po novem urediti policijo in me zelo skrbi, da ste šli tukaj po dveh poteh, da ste po eni strani imenovali delovno skupino, vendar pripravili predlog za reorganizacijo na drug način. 
Da ste pooblastili tri ljudi, ki so to pripravili. 
In mene tudi to ne bi toliko skrbelo. 
Rekli ste, da se pač v vaši hiši dela tudi avtoritarno, to se do neke mere razume, ampak mene skrbi dejstvo, da tisti predlog tistih treh ni doživel na prvem sestanku absolutno nobene podpore. 
Tukaj smo sedaj pri stroki, gospod minister! 
Povejte mi, koliko podpor je dobil ta predlog? 
In kot sem jaz informiran, je bilo kasneje devet od enajstih šefov UNZ-jev proti taki zadevi. 
Tukaj smo pri stroki, ampak, ker je pa ta stroka oziroma tak pogled na stroko doživel tako odklonitev, pomeni, da gre za politiko. 
In tukaj ste prinesli silno, bi rekel, zanimivo zadevo in po mojem mnenju bistveno. 
Prišla je na dan iz vaših ust šele danes. Vi ste sprožili v duhu najboljšega starega dogmatsko- partijskega jezika, nekdo je vnesel politični vidik. 
Glej si ga no! 
In kaj je politični vidik? 
Da je nekdo na tem sestanku omenil nekega opozicijskega voditelja, predsednika ene od strank, ki se slučajno piše Janez Janša, ali pa ne slučajno, in je opozoril na strokovni vidik pri tej zadevi. 
Namreč na tistem sestanku se je govorilo o privilegiranem in nenadzorovanem statusu ene od struktur policije, se pravi kriminalistične policije, ki ima res poseben status, nenadzorovan, ne interno ne eksterno. 
In sem zelo vesel, da stroka v vaši hiši postavlja jasen štop proti takemu statusu kriminalistične službe. 
In ko se je to zgodilo in ko je bil še, govorim nalašč ne o imenu ampak o opoziciji, ker opozicije v prejšnjem sistemu ni bilo in očitno so Janša in Peterle in še kdo še zmeraj na indeksu in ko se taka imena pojavijo, takrat pa alarmi zazvonijo, potem pride pa tista znamenita beseda, gospod minister, "dajmo pobu porcijo", pa jo je dobil tisti in meni manjka v zgodbi, mi je dolgo manjkalo to, kako ste šli potem še na Holmec. 
In dovolite, da povem vam in vsej slovenski javnosti mojo razlago. Da ne bi ostalo vse pri policistih, da ne bi izpadlo, da je samo tam en mož, ki se piše Pogorevc, vsega kriv. 
Bilo je treba iti v vir vsega. 
V vir tega, ki omogoča, da danes debatiramo, ker če ne bi bilo osamosvojitvenega boja, ne bi mi tukaj debatirali o teh zadevah. 
Treba je bilo še teritorialno potegniti zraven, še ta vidik in še Janšo, da se "zaflosa" stvar do zadnjega terena, če temu tako rečemo. 
Tukaj vidim jaz vašo podlago za uvedbo,

Prav. 
Kolegice in kolegi, slišali smo proceduralni predlog, o katerem bomo glasovali. 
Predlog je, da dobimo pred glasovanjem o komisiji na mizo vpogled v dokument, ki ga je gospod Špiletič omenil. 
Ugotovimo prisotnost! 
(54 prisotnih.) Kdo je za predlog gospoda Špiletiča? 
(23 poslancev.) 
Je kdo proti? 
(26 poslancev.) Ugotavljam, da proceduralni predlog ni sprejet. Gospod Peterle ima repliko na gospoda Hvalico.


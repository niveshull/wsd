Večina urednikov, novinarjev in menedžerjev v Delu je po prepričanju, recimo temu tako, leva. 
In zanje je zelo pomembno, da lahko delujejo v skladu z lastnim prepričanjem. 
Stvar se zakomplicira, če uredniki, novinarji in menedžment slutijo, da bi jih lastnik omejeval v njihovi svobodi, zaradi česar bi se časopis lahko slabše prodajal. 
Zato si iščejo lastnika, ki jih ne bi omejeval. 
In kje je v naši politično-gospodarsko-lastninskomedijski godlji najti primernega vladarja podjetju? 
Prva rešitev je: naj novinarji, menedžment, uredniki Dela kupijo podjetje. 
Naj zastavijo svoje premoženje, naj se zadolžijo, in naj dajo zdajšnjim lastnikom ponudbo. 
Naj se vidijo kot lastnike. 
Seveda pa je za menedžerski odkup potreben oseben in poslovni pogum. 
Naj ne iščejo lastnikov in zaveznikov v politiki, pisanju medijskih zakonov, ki omejuje lastniške deleže v medijskih podjetjih, v Gorenju, v Pivovarni Laško. 
Podjetja, ki izdelujejo pralne stroje ali pivo, po navadi ne razumejo dobro medijev. 
Normalno je, da Laško kupi Radensko, ni pa povsem razumljivo, da Laško kupuje Delo, razen če ne gre za eno od možnih poti za upravljanje likvidnosti. 
In kako bo Delo lahko kdaj v pisanju nastopilo zoper svojega lastnika - podjetje, če ugotovi, da ne ravna družbeno odgovorno? 
Druga rešitev je, da menedžment Dela odkupi podjetje skupaj s kakim strateškim partnerjem (to bi lahko bilo kako profesionalno založniško podjetje iz tujine, recimo iz ZDA, Nizozemske, Velike Britanije, domovine ali od kod drugod).


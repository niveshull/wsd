Sestanek članov odbora Društva jeznih varčevalcev s predstavniki Ljubljanske banke je pripeljal do dogovora o skupnem sodelovanju pri reševanju tega problema. 
Banka se je tako obvezala, da bo v roku enega tedna pripravila predlog, ki naj bi ga v odboru društva jeznih varčevalcev pregledali ter ga, kolikor bi bilo potrebno, tudi popravili. 
V društvu vlada prepričanje, da je interes čim hitrejše in ustrezne rešitve pomemben tako za banko kakor tudi za varčevalce. 
Zavedati se moramo, da so ob govorjenju o tržnem gospodarstvu katastrofalne razmere na finančnem področju vse prej kot vabljive za tuji, predvsem pa domači kapital, brez katerega si ozdravitve gospodarstva ni mogoče zamisliti. 
Denar, ki ne pozna sentimentalnosti, bomo privabili nazaj v banke le z urejenim finančnim servisom, ne pa samo s patriotskimi apeli. 
Prvotni stik s predstavniki banke je pokazal visoko stopnjo pripravljenosti sodelovanja s strani banke, kar v društvu pozdravljamo. 
Upamo pa, da nas kasnejši razplet pogajanj ne bo prisilil v zamenjavo sodelovanja s konfrontacijo.


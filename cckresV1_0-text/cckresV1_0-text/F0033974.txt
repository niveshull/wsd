Sindikat profesionalnih igralcev nogometa v sodelovanju z Ekipo je po koncu minule sezone na naslov vseh igralcev, ki so lani nastopali v prvi ali drugi državni ligi, poslal posebno glasovnico za izbor najboljših nogometašev sezone 2004/05. 
Pravico glasovanja so imeli vsi igralci, v Ekipi pa smo vsak dan objavljali rezultate glasovanja tistih, ki so se pač odzvali in Spinsu vrnili izpolnjene kupone. 
Na ta način smo na koncu prišli do najboljše enajsterice (sistem 4-4-2) po izboru “neposrednih proizvajalcev” samih in tudi do najboljšega posameznika, torej tistega, ki so ga igralci največkrat uvrstili v idealno enajsterico. 
SPINS in Ekipa bosta na posebni prireditvi še pred koncem koledarskega leta najboljšim tudi uradno podelila posebna priznanja. 
Že včeraj ste lahko prebrali, da je lovoriko Ekipe za najboljšega posameznika v minuli sezoni osvojil Saša Ranič, objavili smo tudi idealno enajsterico, kot so jo s svojim glasovanjem določili igralci. 
V današnji številki dodajamo vrstni red vseh, ki so bili vsaj z enim glasom nominirani v idealno enajsterico, ter po deset prvouvrščenih po posameznih “kategorijah” (vratarji, branilci, vezisti, napadalci).

Nove projekte je predstavil sekretar vijoličastih Uroš Jurišič: “Trudimo se dvigniti vse zadeve na višjo raven. 
Redno se srečujemo na sestankih, na katerih je glavna tema organizacija kluba. 
Zadovoljni smo s strokovnim delom trenerja, opazen je napredek glede na prejšnja leta. 
Podpiramo ga pri poskusu uvajanja novih pristopov in sočasno uresničujemo načrte o izboljšanju kakovosti dela. 
Zavedamo se, da moramo še veliko postoriti, če se želimo organizacijsko povzpeti na višjo stopničko. 
Zato že začenjamo s prvimi dejanji, ki so predvidena med našim dveletnim sodelovanjem z Đuričićem. 
V novem duhu že deluje ožje vodstvo kluba, poskrbeli pa bomo tudi za napredek v drugih službah. 
Sprva v zdravniški in skavtski službi ter pri organizaciji nogometne šole.”


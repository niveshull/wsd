V ponedeljek, 24. januarja bo Mala dvorana Slovenskega stalnega gledališča odprla vrata malim abonentom Zlate ribice za premiersko otroško matinejo. 
Nova otroška koprodukcija, ki je nastala v sodelovanju z Gledališčem Koper, nosi naslov IMEJ SE RAD in je zgodba o medsebojnih odnosih znotraj družine, ki so za vsakega otroka prvi uvod v družbene dinamike zunanjega sveta. 
Avtor teksta je slovenski dramatik Franjo Frančič, režija pa je bila poverjena tankočutni poznavalki otroškega domišljijskega sveta Katji Pegan, ki je pred leti podpisala tudi eno največjih otroških uspešnic SSG Ti in jaz mali medo . 
Na vprašanje o vsebinah predstave je režiserka odgovorila z besedami dr. Igorja Sakside: »Ustvarjanje za mlade je za Frančiča izžarevanje ljubezni, je želja obvarovati "sončno otroštvo". 
Otroštvo je zanj veliko spoštovanje življenja. 
S tem prerašča tudi v simbol za posebno človekovo samoto, za ustvarjalčevo vračanje k samemu sebi. 
Otroštvo je čas, v katerem je drugemu še mogoče reči, povsem brez sprenevedanja, nekaj tako lepega, kot so sklepni verzi zbirke Imej se rad: rad bi bil lunin žarek tvoj/ rad te imam,/ otrok moj. 
Razumljivo je, da so Frančičeva besedila, prav zaradi kompleksnega razumevanja otroštva, večkrat že na robu mladinske književnosti. 
S svojo sporočilnostjo se obračajo tudi k odraslemu bralcu- v njem želijo vzbuditi njegov lasten spomin na svetle in temne prostore otroštva. 
Brez moraliziranja, brez solzavosti, tudi brez samozadostne norčave igre. 
Otroštvo je za Frančiča veliko resnejša stvar: v njem odkriva edini pravi vir ustvarjalnosti. 
Še več- v njem vidi edino pravo držo do sveta.«


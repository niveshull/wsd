Moja "zgodba za zgled" ne zajema tako jasnih indikacij balkanizacije. 
Vzel sem "zgodovinsko pomemben" primer, ker kljubuje preprosti redukciji lokalnega na nacionalno in tako zanika trditev, da je samo država in njen kulturni aparat tisti, ki določa mesto nasprotniku globalne kulturne oblike, ali da se globalna oblika nujno pojavlja v homogenem kulturnem prostoru, v katerem so imele prej mesto izključno "nacionalne" oblike. 
Ko so se v letih od 1977 do 1979 v Jugoslaviji pojavile punkrockerske in/ali novovalovske skupine, geografsko seveda niso bile razmeščene niti po vsej državi niti ne po ozemlju ene ali več zveznih republik, ampak so vključevale nekaj središč, ki so segala prek meja dveh republik: Slovenije in Hrvaške. 
Punkovska subkultura je rabila več časa za svoj razvoj in je bila geografsko še bolj zapleteno locirana, s še bolj zapletenim odnosom do drugih lokalnih subkultur in kulturnih okolij in se je od kraja do kraja drastično razlikovala.

Prve punkovske skupine so se pojavile v Ljubljani, v glavnem mestu Slovenije (Pankrti, ki so se prvič predstavili na koncertu jeseni l. 1977, so bili najbrž prvi, medtem ko so se skupine Grupa 92, Buldogi in Berlinski zid pojavile čez leto ali morda več); v Zagrebu, prestolnici Hrvaške (Prljavo kazalište, Azra, Loš zvuk, Plinska pomora), in v hrvaških pristaniških mestih, kot so Reka (Paraf, Termiti, Mrtvi kanal) in Pula (Problemi). 
Punkovska skupina se je oblikovala tudi v Novem sadu v Vojvodini (Pekinška patka), ena v Skopju v Makedoniji (Fol jezik), vendar so bile popolnoma izolirane, medtem ko Beograd in Sarajevo v tistem času nista gostila nobene punkovske skupine, ki bi imela tam svoj prvi javni nastop. 


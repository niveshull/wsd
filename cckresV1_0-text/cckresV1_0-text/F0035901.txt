Opravljanje nadzorstvenih pregledov na okrožnih državnih tožilstvih (67. člen Zakona o državnem tožilstvu - ZDT)

Od julija 2003 (čas, od katerega naprej ni bilo več višjih državnih tožilstev) do junija 2005 so bili opravljeni splošni nadzorstveni pregledi štirih okrožnih državnih tožilstev (po dve tožilstvi na leto). 
Pregledi so pri dveh tožilstvih zajemali obdobje šestmesečnega dela, pri enem tožilstvu enega leta in pri enem tožilstvu tri mesečnega dela. 
Zaradi napredovanj je bilo pregledano delo 32 tožilcev (16 na leto), bili so opravljeni štirje upravni nadzorstveni pregledi (dva na leto). 
V tem času je bilo opravljenih 28 nadzorstvenih pregledov posameznih zadev (14 na leto). 
Oddelek za državnotožilski strokovni nadzor je v letih 2003 in 2004 rešil 156 (povprečno 78 na leto) nadzorstvenih pritožb.

Generalna državna tožilka je v okviru opravljanja zadev državnotožilske uprave sprejela več navodil (npr. Navodilo za enotno uporabo zakona o tajnih podatkih in predpisov sprejetih na njegovi podlagi z dne 23. 3. 2007, Sprememba splošnega navodila za organizacijo dežurne službe z dne 10. 5. 2005, nekaj drugih navodil v zvezi z delovno uspešnostjo in finančnim poslovanjem).

Sklicevanje na »domnevno neustrezno sodelovanju med organi odkrivanja in pregona, ki ga je generalna državna tožilka omenila v svojem pismu predsedniku vlade v dopisu z opr. št. Tu 38/10-4 z dne 11. 3. 2010«, kot njenim drugim primerom »onemogočanja potrebnega sodelovanja z ministrom za pravosodje«, je neutemeljeno. 
S citiranim dopisom je generalna državna tožilka predsednika vlade obsežno opozorila na problematiko poseganja ministrstva za pravosodje v delo državnega tožilstva v dveh odprtih kazenskih zadevah (zadeva Berglund in zadeva Baričevič), posebej tudi na javno omenjanje in ocenjevanje obeh konkretnih odprtih zadev. 
Problematika pravočasnega obveščanja dežurnega preiskovalnega sodnika in dežurnega državnega tožilca je bila v trenutku pošiljanja pisma predsedniku v okviru koordinacijskih aktivnostih obravnave zadeve na obeh pristojnih tožilskih enotah (Okrožnem državnem tožilstvu v Ljubljani in v Specializiranem oddelku Skupine pri Vrhovnem državnem tožilstvu RS) v fazi preverjanja dejstev, v javnosti pa že več dni predmet poročanja. 
Ker minister praviloma nemudoma odreagira na vse navedbe v javnosti o tožilskem delu in tako tudi redno sporoča svoje ugotovitve in ocene o tožilskem delu, je bilo logično sklepati, da je tudi o tej pomembni okoliščini v smislu zagotavljanja pogojev za učinkovito izvajanje funkcij odkrivanja in pregona seznanjen. 
Ne glede na navedeno pa tudi na 30. nujni seji Odbora Državnega zbora RS za notranjo politiko, javno upravo in pravosodje dne 23. 3. 2010, torej 12 dni po tem, ko naj bi bil prvič seznanjen s problemom, pa je še vedno »zbiral potrebna pojasnila in podatke«, hkrati pa zatrdil, da »ni nobenega dvoma da sta bila tako… dežurni preiskovalni sodnik kot tudi dežurna tožilka nemudoma obveščena« , kar pa dejansko ni bilo izpolnjeno.

S komuniciranjem pri usklajevanju delovanja dveh tožilskih enot je generalna državna tožilka zgolj izvajala svoje pristojnosti, naloge in pooblastila, ki jih ima kot vodja tožilstva na področju državnotožilske uprave po 56. in 66. a členu ZDT. 
Na podlagi teh zakonskih določb ima vodja tožilstva ne le pravico, temveč tudi obveznost zagotavljati pogoje za redno, pravilno, vestno in učinkovito delovanje državnega tožilstva. 
Ta pristojnost in obveznost vodje tožilstva vključuje tudi zagotavljanje in nadzor nad zakonitostjo, strokovno pravilnostjo in pravočasnostjo dela samih tožilcev in še toliko bolj policistov – preiskovalcev Specializiranega oddelka, ki so javni uslužbenci. 
Generalna državna tožilka bi kot vodja tožilstva kršila zakon, če ne bi opravljala te z zakonom določene naloge. 
Tako je očitek o kršitvi ustave in zakona očitno neutemeljen, saj je generalna državna tožilka le opravljala svojo zakonsko obveznost.

Odstopa (bivše) vodje Specializiranega oddelka ni mogoče povezovati z izvajanjem pristojnosti, nalog in pooblastil generalne državne tožilke kot vodje tožilstva. 
Neumestna je tudi trditev poročila o »destabilizaciji« Skupine državnih tožilcev za pregon organiziranega kriminala in »še posebej« Specializiranega oddelka, saj je učinek spremembe vodenja prej nasproten in je policistom – preiskovalcem zdaj omogočeno, da odgovorno opravljajo svoje naloge odkrivanja in preiskovanja.

Več informacij vam v tej fazi postopka ne moremo posredovati.

Poslovanje državnih tožilstev je enako že vse od predpisanega začetka uporabe DTR, to je od 9. 1. 2005, seveda ob upoštevanju vseh kasnejših sprememb in dopolnitev tega predpisa. 
Tako je težko razumeti, zakaj kratki roki, ki bi jih lahko šteli v urah in ne v dnevih, da podam predhodno mnenje.

ZDT v četrtem odstavku 7. člena pooblašča ministra za pravosodje, da sprejema obvezna navodila za uporabo DTR, za kar potrebuje predhodno mnenje generalnega državnega tožilca. 
To zakonsko pooblastilo ministru ne dovoljuje spreminjanja ali dopolnjevanja DTR, še manj pa posegov v zakon.

Ocenjujem, da gre tako pri tem osnutku navodil, kot tudi pri prejšnjih dveh osnutkih, za premalo domišljene odločitve o potrebnosti obveznih navodil za uporabo DTR in slabo vsebinsko domišljena navodila, ki delno temeljijo na navedbah Poročila o opravljenem izrednem pravosodnem nadzoru nad ODT v Ljubljani, delno pa so celo v nasprotju s tem poročilom. 
To in vsebina osnutka navodil ter popolno negiranje argumentov tožilstva ter odsotnost komunikacije ministrstva s tožilstvom pred odločitvijo o pripravi osnutkov obveznih navodil kažejo, da strokovni argumenti niso merilo za odločitev o sprejemu obveznih navodil.

ZDT ne določa, da bi moral vodja tudi sebe razporediti z letnim razporedom dela, da bi lahko sam odločil o zadevi na podlagi 65. člena ZDT ali jo sam prevzel v reševanje na podlagi 66. člena ZDT. 
Temu očitno zdaj pritrjuje tudi obrazložitev tretjega osnutka obveznih navodil. 
To pa pomeni potrditev, da je zmotno poročilo nadzorne skupine o opravljenem izrednem pravosodnem nadzoru nad ODT v Ljubljani, ki na deveti strani trdi, da bi morala biti vodja ODT »vključena v letni razpored dela kot ena izmed tožilcev«, ker »celo ZDT (na pr. 66. člen ZDT) daje možnost vodji ODT, da je določena kot nosilec tožilske zadeve«.

Vendar pa zahteva iz osnutka, da mora biti v odredbi o dodelitvi zadeve drugemu tožilcu naveden kratek (dejanski) razlog in pravna podlaga, ne pomeni navodila za uporabo DTR, pač pa spremembo in dopolnitev veljavne določbe DTR.


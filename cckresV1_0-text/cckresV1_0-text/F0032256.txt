Za nekatere panoge in v posameznih primerih bi dolžnost dvojnega označevanja cen pomenila nesorazmerno obremenitev, zato za tovrstne izjeme veljajo posebna določila. 
Cene za enoto izdelka (kilogram, liter, meter, kvadratni meter, kubični meter, kos ali drugačna posamična enota) niso označene v obeh valutah, označena mora biti samo prodajna cena. 
Prav tako niso dvojno označeni zneski na izpiskih tehtnic in zneski na digitalnih prikazovalnikih cen, ampak je prodajna cena navedena samo v vodilni valuti.

Ko bomo začeli plačevati z evri, se bodo morda vsakdanji nakupi zdeli cenejši, saj bo posamezen izdelek stal »le« evro ali dva. 
Toda evrokovanci niso drobiž. 
Za primerjavo in boljši občutek, kaj je mogoče kupiti z nekaj evri, smo oktobra 2005 kupili nekatere naključne prehrambene izdelke in cene preračunali v evre po centralnem paritetnem tečaju.


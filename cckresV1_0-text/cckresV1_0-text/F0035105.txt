Aleš Bratož je direktor leta

Na sejmu Kapital, ki ga je revija Kapital letos že 16. leto zapored organizirala na Gospodarskem razstavišču, je bil predsednik uprave Revoza Aleš Bratož proglašen za naj direktorja leta 2009 v Sloveniji. 
Anketo je revija Kapital opravila med 40 novinarji slovenskih gospodarskih redakcij, ki so ocenili, da se je s svojimi vodstvenimi sposobnostmi v obdobju, ki ga je močno zaznamovala finančna in gospodarska kriza, najbolj izkazal Aleš Bratož.

»Vesel sem današnje nagrade in jo sprejemam kot priznanje tako meni kot vsem sodelavcem v Revozu, ki smo v zelo težkem obdobju znali pokazati prilagodljivost in odzivnost ter se uveljaviti kot ena najučinkovitejših tovarn v Renaultu. 
Potrdilo naše pravilne usmerjenosti je tudi novo partnerstvo z nemškim Daimlerjem, sklenjeno pred dnevi, ki nam že danes zagotavlja našo srednjeročno prihodnost. 
Seveda pa se zavedam, da bomo morali nadaljevati z enako mero zagnanosti in učinkovitosti, da nam bo ta položaj uspelo tudi obdržati.« 
Poleg nagrade za naj direktorja so na sejmu podelili tudi nagrado za naj finančnika, in sicer Matjažu Kovačiču , predsedniku uprave NKBM, ter za naj podjetje novomeški Krki, ki je to priznanje prejela že drugo leto zapored.

Revoz na lestvici ugleda na drugem mestu


TRBOVLJE Načrtovano sežiganje odpadkov, kot so odpadna olja, plastika, živalske maščobe in kostna moka, za delno nadomeščanje kuriva v podjetju Lafarge Cement, Cementarna Trbovlje že kar nekaj časa razburja Zasavce. 
Bojijo se namreč dodatnega onesnaževanja že tako onesnaženega zraka. 
Tudi načrti o ureditvi trboveljske energetske doline, kjer nameravajo ob termoelektrarni postaviti še eno termoenergetsko enoto za proizvodnjo električne energije s kurjenjem plina ter kombinirano toplarno-elektrarno, kjer naj bi ob biomasi kurili tudi nenevarne komunalne odpadke, vzbujajo nejevoljo. 
O vsem tem bodo razpravljali v torek v trboveljskem Delavskem domu na okrogli mizi, ki jo ob 17. uri pripravlja Stranka ekoloških gibanj Slovenije (SEG). 
O možnostih uporabe energije odpadkov in o trajnostnem razvoju z vidika alternativnih virov energije bodo razpravljali strokovnjaki iz družb KIV Vransko, Erico Velenje in Esotech, pogovore pa bo vodila direktorica sežigalnice Alpos ekološka peč in predsednica SEG dr. Marinka Vovk. 
Na okroglo mizo so vabljeni vsi Zasavci, ki želijo dobiti informacije o novih tehnoloških možnostih uporabe alternativnih virov energije. 
(ka)


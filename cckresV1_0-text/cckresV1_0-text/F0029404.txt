OPERA

"Kaj pomeni opera drugega kot moč imaginacije in moč predstavitve tujih svetov z vso mogočnostjo, vsega lažnega in tragičnega, vsega lepega in bogatega, pa če prikazuje največjo revščino. 
Tukaj se rojevajo velike težnje in zahteve do ljudi in do vsakega posameznika, ki samo stopi na oder ali v zakulisje. 
V Ljubljani je to večinoma nekaj pritlehnega, slabo artikuliranega ... 
Takšno je kakor operna stavba sama. 
Kako preprosto. 
Vse skupaj lahko daš v žep. 
Ampak poleti je prazna. 
Čisto prazna. 
Naj vse to razlagajo tujcem?"

Pred desetimi leti je bil z ansamblom Ljubljanske opere na gostovanju, pa ve, res, bili so v Salzburgu, na nekakšnem spremljevalnem programu, potem pa so šli še v Krakov, kakor bi šli bogu za hrbet. 
To je samo nekakšen turizem tudi za ansambel, saj je vse v prvi vrsti zabava in samo hinavčijo in se hvalisajo z nekimi posebnimi napori, v resnici je žretje in pitje na račun hiše, solisti pa se malo bolj potrudijo samo, če lahko računajo na kakšen angažma v tujini, in tudi kritike so, če sploh so, v zakotnih in nepomembnih časopisih, nekako omalovažujoče, neopazne in jih je treba šele doma napihniti in si povečevati pomen.

Obzorje se mu je nekako razširilo, ko se je potem pogosto vračal dol z Golovca, v mesto, ko je začel živeti s Svetlano Čurkin. 
Spremljal jo je v službo ali jo hodil čakat. 
Takrat je prvič, bil je povsem mestni otrok, videl nekaj gozda od blizu.

Neka ženska, nihče ni opazil, kdaj se jim je pridružila, po postavi, hoji in drži se je videlo, da je starejša, je čemela na pomolu in odsotno vdihavala zrak z dvignjenim obrazom, nastavljenim vetru, da se je videl profil, ki je bil, kakor da bi se nastavljala žrebcu, da bi jo zaskočil. 
Tudi drget telesa je pričal o njeni zamaknjenosti. 
Prišla je in se jim pridružila tisti dan.

Bila je polna sovraštva. 
Oči je imela globoko udrte zaradi bolečin, ki jih je prenašala. 
Ni vedel kakšne bolečine, vedel je samo, da trpi. 
Vendar se mu ni smilila.

Lidija se je dobesedno obesila in prisesala na Urban Franca, njegovo telo ji je bilo kakor lizika. 
Izžeto, obrabljeno, izmučeno. 
Bila je samo oči, velike kravje oči v majhni glavi, slabih, tankih in redkih las. 
Nedvomno je bila starejša od njega in zdelo se je, da še vedno na skrivaj vleče palec. 
In bila je nepotešljiva, zato spletkarska, sovražna in zahrbtna do vseh ljudi v skupnosti.

"Zemlja je zvezda in se giblje kakor vse drugo v naravi. 
Tega pa ne opazimo, ker lahko gibanje ugotovimo samo tedaj, če ga primerjamo z nečim nepremičnim ... 
Če bi kdo ne vedel, da reka teče, in če ne bi videl njenega brega, kako bi mogel na ladji, ki jo reka nosi, spoznati, da se ladja giblje? 
Prav tako se slehernemu, ki stoji na Zemlji ali katerikoli drugi zvezdi, zdi, da je v nepremičnem središču in da se vse okrog njega giblje."

Urban Franc, ki si je še pred petimi ali šestimi dnevi želel, da bi bil popolnoma njihov, da bi jim dal vse, kar je imel, bi se bil rad umaknil. 
Ni mogel verjeti v katastrofo, v konec sveta, v prerokbe. 

Drugi razlog, zaradi katerega si je želel, da bi se vse vrnilo v čas pred skupnostjo, da bi bilo s Svetlano zopet tako, kot je bilo, da bi teh ljudi ne bilo nikjer več, je bilo to, da je trpel, ker se je podredil tisti Lidiji, glavni zvodnici črede, tisti starki.

Zanj so bili oni nad tem, oni so verjeli, da je Bog živ, da ga ni treba klicati na zemljo, da je tukaj, da nebes, boljših od tega sveta, ni. 
Treba je le biti dober. 
Samo to. 
In če bi bili vsi ljudje dobri, bi zlo v trenutku izginilo s sveta.

"Najdrobnejša želja je vključena v strahoten sistem, ki nam je dostopen samo zato, ker si ga lahko predstavljamo, ne moremo pa doumeti njegove prave vsebine in smisla. 
Ali ni to sam dokaz za božje?"

Frančišek in Jožef si nista znala razložiti, kako je izgineval. 
Čim je prišel v množico, na kateri od prometnejših ulic, posebej od Tromostovja do Čopove, je poniknil. 
Opazovala sta ga, ko si je ogledoval izložbe, oprezovala sta, ali bo šel v cerkev ali v kino. 
Na cerkev sta bila posebej pozorna. 
Vendar nista mogla dognati, kam izgine, kam se zateče.

Tako zelo sta si želela, da bi ga odkrila pri nedovoljenem početju, da sta tvegala tudi to. 
Bilo je nevarno zanju. 
Vsak zase sta čutila, kako se vračata v svoje prejšnje življenje, s tem ko mu sledita v te čudne kraje. 
Vonj po pivu, po alkoholu in cigaretah, po navadni, meseni hrani, po ljudeh ju je spominjal in vabil. 
Drug pred drugim sta skrivala te občutke. 
Nista se mogla več upirati, da bi ne pregledovala vseh lokalov v ulici, ko sta ga zgrešila.

Dala mu je nov ključ od Župančičeve. 
Ko je videla njegov strah, njegovo negotovost, se je stisnila k njemu, po tako neskončno dolgem času, da je že pozabil na to možnost. 
Bil je ves od Lidije in drugih žensk, da se je zazdelo, da ne bo šlo. 
Pa je vseeno rekla: "Pojdi, počakaj, vse se lahko utiri v stare poti."

"Cvetka se je že vrnila na Bled. 
Če boš pameten, je ne bo nikoli več v Župančičevo."

Povedala je, da je njen stric stolni prošt ali dekan ali nekaj takega, to ga je privlačilo, sumila je to, in ne ona sama, in da je imela teto v Ljubljani, da je Dolenjska zelo lepa, pravzaprav najlepša, in da Krka nič ne zaostaja za Blejskim jezerom. 
Da se splača videti. 
Smejala se je pri tem, izzivalno se je smejala. 
On pa je poslušal njen glas, rad je slišal, kako ga vabi. 
Kakor prvič, kakor vsakič. 
Kako pa naj si razlaga njen glas drugače kakor povabilo? 
Njeni sorodniki da ga zanimajo? 
V resnici se mu ni zdelo, da govori o sorodnikih, da govori o pokrajini in njeni lepoti, zdelo se mu je, da si ga hoče privabiti. 
Ona govori samo o sebi. 
On pa je ob njenem glasu vonjal tudi reko, počasno in zeleno. 
Sobo v Metropolu bo najel pozneje. 
Za to je dovolj časa. 
Nekje doli je ta hotel. 
Blizu policijske postaje in blizu knjižnice. 
Vse tukaj je blizu. 
Strnjeno.

Ni opazil, kdaj se je Svetlana ob njem prebudila. 
Oba sta gledala v strop, od koder so prihajali glasovi. 
Ona si ga je poželela. 
Legel je k njej, ker ni mogla poslušati njegovega telefonskega pogovora, ker je še spala. 
Kljub temu, da se je ni mogel znebiti, je legel k njej. 
Preveč je bil razburjen in nepotešen, da bi si ne zaželel ženske, ki mu je na voljo. 

Zbudila se je v grozi in strahu, da se bodo sanje uresničile. 
Bala se je greha, bala se je groze, da si jo bo podredil in da bo njegova sužnja. 
Dovolj je bila kaznovana od vseh, ker je že imela tega nezakonskega sina. 
Vsi so jo hoteli zavreči, vsi so jo pomilovali. 
Da bi se ne zgodila ta strašna napoved, zbala se je zase, za vse na tem svetu, če pride ponjo, da bo zopet zabredla v greh. 
Zbežala je v Radovljico. 
Zadnji avtobus je ujela, skupaj s nezakonskim sinom, takoj ga je odvlekla iz vrtca, na hitro in na silo, priključila se je skupini, ki je ni marala, kjer je bil tam neki Simon, ki je bil odvraten, samo odvraten, ogaben v svoji čistosti, zaljubljenosti, poštenju, in je šla z njimi v Radovljico. 
Na vsak način se je morala izogniti napovedi sanj.

Sedeli so na ostankih obrambnega zidu in na travi in prepevali. 
Govorili so, da je Bog živ, imeli so predavanja, vsi so se imeli radi. 
Ti mladi in njihovo delo je preplavilo Radovljico, in ne pričakovanja odraslih ljudi, da bodo slišali državni orkester iz Katowic in znamenito delo Szymanowskega. 
Mogoče so sedeli še kje na večerji, mogoče prihajajo od drugod, na cestah in uličicah jih ni bilo čutiti.

Kopalnice že zelo dolgo, mogoče srednje dolgo človeško življenje, ni nihče pomil in ne prenavljal. 
Ploščice s secesijskimi obrobami in okraski so bile mastne od prahu, skorajda že brezbarvne, ponekod so se oluščile in kazale goloto žgane keramike v barvi terakote, fuge so popolnoma zadelane in zamazane s prahom, ki se je v vlagi zlepil v mastno rjavo snov, ki se je ujemala z lisami, kjer je lak odpadel, s cevi je odstopala barva, luščila se je kakor luskavičasta koža psoriastičnega bolnika, velik zelen bojler, ki je izgledal kakor sobna peč s kuriščem, le da je bil kovinski in ne opečnat, ki je imel litoželezna umetelno oblikovana vratca, je stal že nekoliko postrani, s pip, ki so bile videti nekam kratke in smešne s štirikrakimi krilci, je odpadal krom, da se je videlo, kako je zelenkast volk načel kovino.

Gledala sta se in si nista imela kaj povedati. 
Ona je v trenutku, ko so se zaprla vrata za njim, pozabila, da je sploh prišel, on pa je videl, kako brezupno je bilo z njo. 
Kljub temu, da je znatno mlajša od njega, se je zanjo vse ustavilo bistveno prej kakor v njegovem svetu. 
Niti žal mu ni bilo za nekoč tako lepo hišo. 
Bila je prazna. 
Čisto prazna.

Cvetka se je le vrnila v svoj čas in z veseljem ugotovila, da je Ilc šel, bogve kam je šel, da ga verjetno ne bo nikoli več videla. 
Po kaj je prišel? 
Kar tako je prišel, kakor so pač nekoč hodili po hišah. 

Svetlana ne moti njegove samote. 
Vrnil se je, tam nima kaj početi, ko je spolnosti konec, Mirjam mora svojo pot, ki se odpira v druga obzorja, ločena od njegovih. 
Četudi se še kdaj srečata. 
Pričakoval je, da bo doma. 
Kljub vsemu si ne bi dovolil, da bi prišel domov z vonjem po drugi ženski, z zasvojenimi mislimi, zato si jo je zaželel kakor azil, kakor človeka, h kateremu lahko vedno pride. 
Vendar brez vonja po drugi ženski.

S te strani napada ni pričakoval. 
Ni mogel določiti, kako je to ugotavljala. 
Zdelo se mu je, da ima verjetno prav.

V normalnih okoliščinah vojne, je pomislil, bi jih pobil kot golazen, nepotrebno golazen. 
Pred njimi bi se prostor spraznil, teh ljudi bi ne bilo nikjer. 
Odveč so, kadar je vojna. 
Oni niso na nikogaršnji strani. 
Najraje se odselijo. 
Kakor se vlačijo z vsakim, ki jim da denar, kakor jo prodajajo vsakomur, bi pristali na karkoli, na navadno prodajo. 
To je še najmanj. 
In potem bi lahko počel z Rožo, kar bi hotel.

Tudi tukaj je bil kakor pribežnik. 
Tudi to je del javno znane zgodbe:

"Kaj pa Mirjam?"

"O tem sem ti že govorila."

Dobrotniku ni prišlo na misel, da se služinčad, kakorkoli je pač podložna in vdana, na nek način začne okoriščati s svojim položajem in da iz vsake situacije potegne kar največ in da poleg tega, da lahko krade kakšne malenkosti in si jih spravlja v skrite kotičke za čas, ko bo lahko samostojna, kajti o tem stalno razmišlja, izkorišča tudi v odnosih, v katere je zaradi svoje stalne prisotnosti v hiši posvečena. 
Tukaj pa je šla stvar še dalj. 
In to je spoznal z grenkobo.

Na okraju so sicer zahtevali, bila je seveda že nova oblast, da naj se vendar pove, kdo je oče otroka. 
Ni jim bila neznana nasilnost dobrotnika, ker so še izpred vojne krožile zgodbice o njegovi pohotnosti in tudi izprijenosti, ker je imel menda neko služkinjo vedno zraven, kadarkoli je onegavil katero od gospa iz imenitne družbe, samo zato, da ga je po zanj opravljeni zadevi obrisala in mu umila izmučeni organ. 
Pričakovalo se je, da ga bo dala v sirotišnico, pa jo je grofica Elizabeta Turkowicz, ki se je nenadoma vrnila od bogsigavedi kod, pregovorila, ker ji je dojila enako starega sina, naj ga obdrži, da bi zaradi žalosti ne izgubila mleka.

Ni bila plehka ženska, samo moški so jo neskončno privlačili in ni se jim mogla upreti. 
Rada je imela vse dele njihovega telesa. 
Božala jih je in si jih ogledovala, lizala jih je in jih vsrkavala. 
Ni vedela, da pomni s telesom in misli s telesom.

Vseeno katera je. 
Vrnila se je od nekod, od nekoga, prišla je k njemu in sedaj spi. 
Vseeno katera je, od kod se je vrnila. 
Sedaj spi, Svetlana. 
Ona je tista, ki zdaj prihaja k njemu. 
Ni pomembno zaporedje, ni pomemben čas. 
Pomembne so ženske. 
In tukaj se je Zora motila. 
Ko spijo, tudi zmota prerokovalke ni pomembna.

Gledal je njihov lep, prožen, zapeljiv korak, njihove nogavice, večinoma črne, nekaj časa take s črto, kako so stopicale, z lahkoto si je predstavljal, kako se nadaljujejo v močna in izrazita bedra, v kompaktno in močno zadnjico, v gibčno medenico, kako se potem celo telo kraljevsko premika, ker so noge lepe, ker so ženske radostne, da gredo ven, na koncert, v opero, da gredo v kavarno, da bodo v stiku z drugimi ljudmi, da bodo občudovane in da so v središču pozornosti. 

Ko je bil na tej ladji, vse to ni bilo več pomembno. 
Poleg finančnih težav lastnika je bila posadka očitno okužena z očesno boleznijo. 
Urban Franc je prepoznal bolezen, ker je o njej slišal kot otrok. 
Trahom.

Edini, ki ga niso dobili, ko je posadka poskakala s krova in zapustila ladjo, je bil on, Urban Franc, Legionar. 
Prebegnil je tudi tokrat. 
Tako uradno ni bilo nikoli zabeleženo, da je bil v inozemstvu, da ga nekaj let ni bilo doma, da je bil v legiji. 
Kazen so mu kot mladoletniku že zdavnaj brisali, ni ga bilo v nobeni kazenski evidenci, nikjer na spiskih brezposelnih, v volilni imenik je bil sicer vpisan, vojska pa ga je izgubila. 
Niso vedeli, kam je šel. 
In o vsem je molčal. 
Kakor da bi samo Zora poznala njegovo zgodbo in jo spremljala.

Na socialnem skrbstvu so bili jezni nanj in tudi obupani, ker so vse sestre bežale od njega, kljub temu da so bile vajene najhujšega. 
Njim njegova strokovna slava, njegovi teoretični članki in vse, kar je počel, ni pomenilo nič, bil je preprosto bolnik, za katerega so skrbeli po zakonu. 

Metod je vse napovedoval. 
Še pred nesrečo je imel nekakšno možnost, da je videl naprej, neko intuicijo, povezano z izkušnjo in predrznostjo, da je spregovoril o svojih mislih. 
Imel je neskončno veliko časa, da je bral. 
Imel je veliko knjižnico ruskih knjig, ki si jih je nakupil še v svojem študijskem času. 
Poleg evropske, zahodne usmeritve ruskih umetnikov se je oprijel predvsem tradicije njihovih mitskih, vzhodnjaških mislecev, pri katerih so bila pogosta razodetja in intuitivna spoznanja. 
Blizu so mu bila njihova verska zamaknjenost in tudi njihova videnja, ko so spregovorili. 
Trdil je, da govorijo jezik, ki iz sveta in vesolja, iz bodočnosti in čudežev življenja prodira v človeka in ga oblikuje. 
Prebiral je tudi njihove učenosti, kolikor je imel dostop do njih. 
Mnoge od teh knjig so izginile v revoluciji, vendar jih je imel sam kar nekaj, ki jih je dobil v Zagorju, pravzaprav so mu jih prinesli, češ da so jih našli v neki hiši na Partizanski cesti 2, pa ne vedo, kaj v njih piše, kjer da je še veliko pravoslavnih križev, za katere tudi ne vedo, kaj bi z njimi. 
Te knjige je imel najprej, pridobil pa si je še mali ruski križec skupaj z brevirjem. 
Enkrat samkrat ga je zaneslo, da ji je povedal, da ga je mati učila rusko, še preden je šel v šolo, in da je kot otrok bral neko revijo, ki je bila polna znanstvene fantastike, in nek humoristično-literarni list, ki naj bi se imenoval Krokodil. 
Potem ko so po končani nižji gimnaziji ukinili ruščino kot obvezni predmet, se je sam učil naprej in jo izpopolnjeval.

Vedno kadar je prišla k njemu, je imel dve šahovski tabli nastavljeni na mizi, zraven pa veliko ruske in tudi druge literature. 
Po nesreči se je nekako pričakovalo, da bo nadaljeval z znanstvenim delom, da bo tako večino časa preživel na observatoriju. 
Vendar se je umaknil v čudaštvo, v misticizem, v nekakšno sovraštvo do vseh, ki so hodili. 
Mogoče tudi zato, ker se je svet tako zelo spreminjal. 
Edino, kar je še naredil po nesreči in kar je presenetilo mnoge, ker je bilo povsem izven njegove stroke, in mislili so, da tudi izven njegovih obzorij, je bilo njegovo prevajanje potovanja Žige Herbersteina pa Rusiji. 
Kam se je prevod potem izgubil, saj ga je menda ponujal mnogim založbam, ni vedel nihče.

Zdržala je nekaj časa, potem pa je tonila vedno globlje. 
Fizično se ji je zagrabil, neskončno zagabil, da dolgo ni doživela nobene potrebe po moškem. 
Vzporedno s tem se ji je vedno bolj upiral njegov intelektualizem, ki je dobival prizvoke zagrenjenosti, ki je bil tudi aboten, odvečen, prazen.

"Brez katastrofaličnosti nas ne bi bilo. 
Vprašanje napovedi, ki se bo uresničila čez pol milijona let? 
Ali morda čez sto let, še petdeset let je za nas imaginarna doba. 
Doba niča! 
Kaj pa mislite. 
Ne, napoved se uresničuje sproti, ko nastaja, kajne Svetlana?"

Jasnovidno se je zasmejal. 
Vedno je imel to v sebi, da je z govorjenjem že definiral neko resnico, da se dogaja, čeprav ni imel nobenih pravih dokazov za to.

Vedno je našel nov predmet pogovora, pravzaprav samogovora, vendar je bilo vedno vse na enak način.

Šele sedaj je opazila precej velik in zmogljiv teleskop v njegovi delovni sobi.

Med govorjenjem je trepljal teleskop in ga sukal okoli osi, kakor da gleda podrobnosti v sobi, kakor da treplja ogromen penis in ga uravnava proti njej.

Obnavljal je zgodbe o tragičnih ljubeznih in prevarah in ona je skoraj bruhala, ko je to razlagal komurkoli. 
Živel je v svojem svetu. 
Ni pa ji mogel nikoli prisluhniti.

Skoraj zlobno se je smejala. 
Sunkovito je vstala, v poltemi zadaj v stari, uničeni kredenci nekaj iskala, dvigovala in stokala, začela kašljati zaradi prahu, ki ga je dvignila.

Ni si mislil, da bo tako vulgarna. 
Mislil je, da bo mati.

To ga je potisnilo nazaj.

Razpravljanja so bila dolga, največkrat se jih je udeleževalo samo nekaj ljudi, drugi, predvsem zdravniki, pravniki, ki niso imeli takšnih pogledov, so izostajali. 
Pravega sogovornika je našel samo v ulanskem oficirju, ki je bil, nekako za navrh, še prekrasen tenor in je bil pripravljen ob klavirju tudi zapeti. 
Od mnogih stvari, predvsem navlake, so rešili tudi nekaj notnih zapisov Nikolaja Uspenskega, Bartrijanskega in tudi drugih cerkvenih glasbenikov, tako da so poustvarjali, kadar je bila pač možnost za vse to. 
Oba sta vedela, da vse verske svečanosti veliko bolj delujejo na tej preprosti, tako rekoč ženski ravni, da gre za neke vrste primitivizem in predvsem strah, grozo pred poslednjo sodbo, ki se je je potrebno pač spomniti, da pa se jo da pozabiti in da v bistvu vsi, karkoli že kršijo, kršijo samo človeške in ne božjih postav. 
Anatol, kakor je bilo oficirju ime, nihče drug ga ni klical nič drugače, in skoraj vsi so že pozabili, kakšnega rodu je v resnici, je bil tudi prepričan, čeprav bi se temu sam izognil na neskončno veliko razdaljo, da ubijanje in usmrčevanje ni proti božjim zakonom, da je to nujnost, ki jo prinese čas, ki se dogodi zaradi delovanja ljudi, in da je vsakih dvajset let tako. 
Ali bi bilo treba oditi na Krim ali kam na Kitajsko mejo, vedno je pač del sveta tudi ubijanje. 
Vojni pohodi, strategija in poboji, streljanje in raportiranje. 
Nastopaš v neki vlogi, ki ti je dana ali si si zanjo prizadeval, saj je vseeno, nastopaš in si pomemben, potem ti še ploskajo, umre vedno tako drugi in ne ti, ker slišiš aplaudiranje zgodovine in celotnih plasti družbe, lahko celo nekega naroda. 

Ona je igrala služkinjo in mogoče revno in pokorno sorodnico, kmečko nevednico, ki ji je red stvari, da je nekdo gospodar, drugi pa njemu pokorni sluga, povsem po meri, ker je preskrbljena, ima hrano in obleko in toplo sobico v zameno za vse ostalo.

Nista se hotela sprijazniti z jesenskim in zimskim časom. 
Saj vendar sam pride.

"Česa ne poveš. 
Veš še kaj drugega? 
Vem, o čem govoriš. 
Živali so samo del produkcijske verige, tehnološka bitja. 
Farme krav in piščancev na Barju bi bile pravi pokazatelj dogodkov, ki pa jih agronomija pravzaprav ne more pričakovati. 
Pot sunka bo šla tako, da se bodo najprej prelomile in v spiralo zasukale ceste na Barju. 
To se da predvideti. 
Srne se bodo splašile, ježki bodo zatrepetali, čebele bodo zgrešile cvetove, drevesca se bodo preklala, topoli se bodo prekucnili, nadvozi zvili v spiralo. 
Mesto pa lahko da bo ostalo negibno. 
Potem bo vzvalovilo vse do morja. 
Nebotičnik bo kakor po čudežu ostal, vse cevi v stavbi bodo ostale na svojih mestih, kanalizacija se ne bo prelomila, samo zadrhtela bo. 
Kdor bo tam, ne bo vedel, kaj se je zgodilo tam malo za mestom."

In ko je bilo konec, je bil ponižan do bolečine. 
Z vsemi je šla, samo on bo ostal le opazovalec. 
Njeno kričanje ob vrhuncih je imel za povabilo, da je vedno pripravljena na parjenje, da zahteva in daje vse od sebe.

Odvetnik Arko ni potreboval posebnega počitka, njegovo telo se kljub potešitvi ni pomirilo. 
Takoj je zopet vključil vso elektroniko, ki je vzdrževala stanje v klimatski napravi. 
Že več kot teden dni ga je jezila, ker se je kvarila. 

Kristina Lavrenčak je vzela bankovec, ki ji ga je dal. 
Skrbno ga je spravila v drago denarnico. 
Medtem se je on že obrnil k oknu in opazoval cesto in Opero, ki je bila osamljena in prazna. 
Nikoli ni potipal njenega zidu, ki je bil v poletju videti še bolj topel. 
Zdela se mu je kakor tempelj. 
Zapuščen tempelj. 
Pravzaprav mavzolej. 
Bilo mu je vseeno, ali tempelj ali mavzolej.

V Cvetkinem telesu se je porajalo neko novo, posebno stanje, ki ga še ni poznala. 
Čutila ga je in nekako vedela, da je to posledica iger z gospodi, kakšne bodo pa posledice, še ni mogla vedeti. 
Če bi to zaupala gospe Kulžinski ali Elizabeti Turk, bi vedeli, kaj storiti, da bi se telo rešilo ploda, tako pa je šlo vse svojo naravno pot. 
Zjutraj ji je bilo včasih tako slabo, da ni mogla streči pri zajtrku, da jo je, tako kot včasih ponoči, zamenjevala Štefka, ki si je znala sama pomagati pri takšnih zadevah. 
Tako pa je iz tedna v teden postajalo prepozno.

Ženske so bile oblečene lepo in izzivalno. 
Izražale so nekakšno zakrito milino, pod nepredirnimi maskami, negibnimi obrazi si zaznal močno čustvovanje in vdanost moškemu. 
Mogoče da so bile v zasebnih odnosih, doma, v svojih prostorih muhaste in nepredvidljive, oblastne, v javnosti so bile vedno prijazne, vljudne in mile.

Tudi cigana sta seveda vedela že dan prej, zjutraj, že nekaj dni prej, kam morata in po kaj gresta. 
Načrtovala sta to skorajda nedolžno dejanje, vedela sta, kje bi iskala kupce, in mogoče je bilo tem ljudem največ, kar so lahko naredili, to, da so za dan ali največ en teden naprej načrtovali svoje dejanje, imeli načrt in se po njem ravnali ali se vsaj uspeli približno ravnati. 
Vmes pa je prihajalo predvidljivo in pričakovano: prepiri, razgovori, pitje, veseljačenje, spolnost, iskanje možnosti za preživetje. 
Brez posebnih premislekov. 
Pride pač. 
In tako ne greš tisti dan, ko si namenjen, tudi naslednji ne, ko hočeš, pač pa nekega dne. 
In tam pri cerkvi vidiš tega človeka, ki stoji tam in se drži, kakor da bi bil oborožen, nogo ima dvignjeno in se s komolcem naslanja na koleno, da si podpira glavo. 
Takoj se ga vidi, takoj se nekako ve, da se ima za pomembnega. 
Ni novinar, ki bi prišel in spraševal, ali deklico res najprej posilil neki ciganček v šoli, da se je zagnal vik in krik, prišel je in zdi se, da bi lahko v celem mestu naredil red, maščeval krivice in osvojil vse ženske, odel v črno vse ženske tistih mož, ki bi se mu postavili v bran.

"Kaj še imate v depoju?"

On ima svoje misli. 
Ni mogla slediti mislim na svoje moške, ni jim mogla pripadati, niti tistemu ne, ki ga je edinega ljubila kljub vsem ostalim, tistega tam, oh, kako mu je že ime, tako je hlepela po njem, tisti, ki pride in ovrže vse, ki zbriše vse, ki nadomesti vse in ki je nenadomestljiv, ki stopi na svoje mesto, oh, kako mu je že ime, kakšna je že njegova podoba. 
Spomin se je prelevil v dogajanje samo, zahtevala je to in on je bil pravi. 
Ne, ne more čakati na hotel in na noč in hrepeneti. 
Sedaj, povsod, kadarkoli.

Preživete noči so tonile v pozabo, nihče ni več prisluškoval večnosti tam nad nami in tam pod nami, ostala je nedotaknjena, pa naj si prizadevajo še toliko in tako zavzeto.

"Kaj ima smisel? 
Se lahko vprašaš, kaj pomeni vse to?"

Nekdo je zaklel. 
Ponavljali so v pijanosti svoje govorance, komaj so koordinirali svoje gibe, ko so si prižigali cigarete, ogorke so metali na tla in jih pohodili, vino so privlekli od nekod, polivali so ga, potem je nekoga prijela lakota, nekdo je šel bruhat, nekdo je odprl okno in slišala je Staneta, ki je zahteval, da naj se okno vendar zapre, ker da povečanje kisika v krvi povzroča še večjo pijanost. 
Potem so se pomirili. 
Žvenketali so s kozarci, slišala je, kako so porivali stole, kako so se premikali. 
Kakor po čudežu so bila vrata njene sobe odprta, nekdo jih ni zaklenil, verjetno tisti zadnji, tisti hišnik. 
In tako je lahko šla. 

Njun odnos do sedaj ni bil tak, da bi se pričakovala, da bi si zaupala, da bi si kazala, kako se potrebujeta. 
Samo živela sta drug ob drugem. 
To jima je dajalo dovolj varnosti.

Natočila si je vodo v umivalno skledo, premešala jo je, slišal je to, in sredi sobe počepnila nad njo. 
Ženske se morajo venomer umivati.

In tudi ciganka Alba Kovačič je imela z družbo posebne račune, kljub temu da je niso obsodili: ker je morala na sodišče, ker so ji naredili krivico se ni počutila niti užaljene niti krive niti se ni počutila osovraženo ali da bi sama sovražila skupnost. 
Nič. 
Najprej jo je zasliševala policija, kaj da je vzela in kaj ni, ni pa ji mogla ničesar dokazati, niti kraje malega žepnega tranzistorja, ki ni bil vreden niti treh velikih piv v pivnici na Glavnem trgu, niti kraje otroških igrač, nekega razmajanega malega plastičnega traktorčka in punčke, ki pa jo je imela neka deklica tako rada, da ni nikakor ni mogla zaspati brez nje.

To niso ovire, da bi ženska kljub vsemu ne govorila neke vrste resnice. 
Poleg tega se je zdelo, kakor da ji okolje zaradi te njene resnice nalaga bistveno več kakor komurkoli drugemu. 
In, roko na srce, vrli meščani, kaj ni splav nekaj običajnega tudi med drugimi ženskami, prisvajanje igrač tudi med vsemi občani, pri Zori Kovačič se reče prerokovanje, pri drugih gospeh pa ugibanje in opravljanje.

Ko se je ozrl okoli, ko je začutil njeno roko na sebi, ko je iskala kljunček od zadrge, da bi jo lahko odprla, se je nervozno ozrl okoli, vendar se ni mogel več upreti.

Že dolgo je bilo tako, da si se usedel, kjer si se hotel. 
Tako so moški pogledovali, kje bi bila kakšna osamljena duša, ženske so se tiščale v parih, osamljenih, vsaj na prvi pogled, ni bilo. 
Kino briše spomin na zunanjo stvarnost. 
Tako je bilo vedno v tej dvorani, čeprav si takoj opazil, da so stranski balkoni drug blizu drugega, da so bolj podobni bunkerskim omotom ob železniški progi kakor gledališkim ložam, da so izrazito premasivni za takšno dvorano, čeprav si videl, da je strop previsok in preveč obložen z lesom in da so stebri med balkoni preveliki. 

V resnici so jim vladale ženske. 
Oni so nosili ponosno dvignjeno glavo, imeli so svoj svet, svoje predstave o moški časti in poštenju, o boju in ponosu, vladali so v javnem življenju. 
Ko pa so prišli domov, so se pustili streči, vendar so morali na vse čakati in biti podložni strogim obredom. 
Največkrat jim je ukazovala mati. 
Če te ni bilo, pa prva žena. 
Edino sram so imeli zaradi mraza v pokrajini ves prekrit.

Ponovilo se je, da so gledali film. 
Ko je videl velike stepe in trgovsko ladjo in neko žensko, ki je jokala in božala psička, in kako so se vrtela tla cele restavracije, kako je bila vsa dežela izmučena. 
Otrok se je spomnil filma in ljudi in zatemnjenega velikega salona. 
Od takrat naprej je sanjaril, da bi videl Rusijo. 
Pomembni trgovci v Odesi, v Tuli, rodovi gubernijskih uradnikov, mešanje ljudi, veliko križanja in globoko verovanje.

Ona pa je gledala v kasetiran strop in v duši jokala. 
Hlipala, ker so neprestano prihajali, zdelo se ji je, da v pravilnem zaporedju. 
Čakala je novega, drugega, znanega. 
Črednost je dajala vsakemu posebej moč, da so premagali strah in se spravljali nadnjo. 
Ni se jim izvila s prošnjami in grožnjami in posmehom. 
Vse jih je samo še bolj podžigalo. 
Ležala je in čakala.

Sklonil se je k njej z vso nesramnostjo, z vso samozadovoljnostjo, ker je vedel, kar sta vedela oba, kar so sedaj vedeli vsi v sobi, da je nekoč klonila, se mu prepustila. 
Obranila se je tako, da se mu je posmehnila. 
Saj, saj. 
Sem, popustila sem. 
Ampak.

Oči je imel zlohotne, sovražne.

SANJE ŽALOSTI

Vendar ni bilo samo to, kar jo je navdajalo s tesnobo, nekim nemirom in preganjavico. 
Zdelo se ji je, da se v te občutke vključuje tudi njeno telo z neko nepotešljivo potrebo po moškem, kakor želja po nasilju nad komerkoli ali celo morda nasilju nad samo seboj. 
Zdelo se ji je, da bi ji tudi bolečina, ki bi ji jo prizadejali drugi, pomagala iz teh čudnih občutij. 
Urban Franc vsekakor ni bil več moški, ki bi jo lahko zadovoljil, ki bi ji lahko razburkal kri, ki bi jo spravil v hotniške občutke. 
On je samo bil ali pa ga ni bilo. 
Vseeno ji je bilo, kdo bi naj to bil, kdo naj bi premaknil nepremično nebo nad njo, od kod bi prišel in kam bi šel. 
Samo da bi bil.

Bila je žejna, vedela je, da je v pokrajini suša in pomislila je, da ji zato ne dajo piti, da so resnično vsi vodnjaki usahnili in da drugega ni več kot samo alkohol.

Nekdo je pripovedoval o svojem popotovanju po Rusiji. 
Obisk tajge, obisk področja, kamor naj bi bil padel zadnji veliki komet, menda leta 11.

Potem se je nekega dne zgodilo s tem debelim. 
S tem Andrejem. 
Ta ni imel pobude, ta je hotel, da bi bila sužnja njegovega debelega telesa.

In končno se je končal ta dan za samomorilce. 
Svobodno so se sprehajali po mestu, nihče jih ni oviral in nihče jih ni prepričeval, nihče jim ni pomagal. 
Nimajo drugam kakor v smrt. 
Sedaj jih varuje tema pred privoščljivci. 
Dokler je bilo sonce jarko, so bili vsi brezbrižni do njih, toplota jim je dajala zavetje, svetel dan je preganjal njihove zle misli, trudili so se, da bi jih skrili, da bi jih uničili ali vsaj potlačili globoko vase.

Vedno ena in ista pot na vrh Golovca. 
Res je letos nenavadno vroče, da se praprot suši, da je rjava in olesenela. 
Mogoče se poletje res ne bo nikoli končalo, zemlja se ne bo ohladila, ozračje bo razbeljeno in sonce bo krogla, ki žge in peče vse pod seboj.

Telo se zopet prisesa na telo, obrača se vase in dobiva dodatne oblike, vsa koža se podeseteri, ženska prežene smrt v tebi. 
Dlake se lepijo, vonj se podeseteri, telesa dobivajo moč. 
Vedno enaka so.

Sedaj prodaja neke druge ženske in upa, da bo zaradi Rože zopet prišel. 
Zora se smeje, se reži, vseeno živi s telesom, starim, grdim, osušenim, zamaščenim, z grdo, umazano, smrdljivo kožo. 
Njen čas je še vedno živ in tudi Roža je že v času njenega in svojega časa.

Bila je prizadeta kot mati in kot ženska.

"Vse je, vi pa govorite, da si izmišljujem. 
Si vedel, da vse je? 
In misliti na vse: klet, vlago, temo, korake, sence, tla, tapete, pregrinjala, zavese, tapison, polivinil, ultrapas, kredenco, umetno sadje, prehode, jaške, smeti, smetarje, ropot, prezračevanje, žaromete avtomobilov, zrak, izginjanje ljudi, premog, nizek strop, smeti, korake, korake na pločniku, jutranji hrup, večer, ljudi, prebivalce. 
Ni potrebno. 
Tako ne moreš prerokovati. 
Nič si ne izmišljujem. 
Jaz vidim. 
Zdaj pa mi bodo sodili, ker vse že je?"

In tam je sedela na blazini kar na tleh Kristina, nadela si je to ime, to zelo krščansko ime, čeprav je bila muslimanka, v prvem prostoru, drugi je bil prazen, vendar je bilo očitno, da je od Mirjam in da je mogoče sedaj v kopalnici, ki so jo imele vse štiri sobe skupno. 
Kakor da bi živeli v nekem starem, predvojnem hotelu.

"Vse v zvezi z Bogom je tudi racionalno in ne samo iracionalno. 
Lahko bi verovali v zle duhove, v zvezde, lahko v travne bilke, v skrivne moči podzemlja, pa bi ne pomagalo. 
Resnično verovanje je samo tisto, ki čuti in misli Kristusovo vstajenje. 
In pravo verovanje je verovanje v prihodnost."

"Ljudje so hodili vsepovsod kakor mravlje, polni so jih bili vlaki, čakalnice pri zdravnikih, na sodiščih, v trgovinah, v šolah, na cestah. 
Sami ljudje. 
Celi silosi za njihova stanovanja, neskončna morja barak in navideznih ulic, povsod so bili. 
Na zemlji, pod zemljo, celo v zraku. 
Obupno veliko ljudi, grozna števila. 
Vse to se mora prehraniti, vse to ima svoje ambicije, ideje, hotenja. 
Vsi jih nekako uresničujejo. 
O, Bog, koliko jih je. 
Vse presnavlja in izloča, vse se plodi. 
Boj za spolnost, užitek, vsi so v nekih sorodstvenih verigah, same neskončne verige sorodnikov, vsi v boju za denar, spolnost ..."

Reka je bila divja, dokler smo lahko sledili njenemu toku. 
Potem se je pogled ustavil šele na drugem bregu, ki je bil vsaj vrsto oddaljen od nas, kadar smo bili na najožjem delu. 
Najbolj deroča je bila tam, kjer je bila najožja. 
Umazana od deževja, ki nas je spremljalo že od prehoda Dukla. 
Računal sem, da nas bo, če jo sploh uspemo prečkati, zanesla vsaj tri vrste in pol navzdol. 
Kljub temu, da smo prehod iskali že dva dni, in kljub zmanjšanemu deževju, je bila naša pot skorajda ustavljena.

"Pomislite," je nadaljeval, "da nekoč niso imeli nikakršnih ur, samo zvonike, in da se je moralo zdeti potovanje Sigismundu Herbersteinu proti severu potovanje v temo, potovanje v vedno večjo temo, ker so tam dnevi proti zimi še krajši, da je tam pravzaprav večna tema. 
In edini smerokaz so bili ljudje, ki so živeli tam gori. 
Dokler je srečeval ljudi, je vedel, da je možno še dalj. 
In potem se mu je po vrsti manjših mest prikazala Moskva. 
Mesto čudovitih obzidij in cerkva in palač. 
In ker so vanjo prihajali ljudje, ki so šli še više gor v temo, je vedel, da ljudje lahko živijo kakor kresnice tudi v sami temi. 
In dalj ko traja tema, bolj se čas ustavlja. 
Ali ste zato prišli ali ste prišli zaradi drugih reči? 
Ljudje k meni prihajajo samo še zaradi pogrebov ... 
Ampak zemeljskih ostankov niso odnesli. 
Ti so ostali nam, ki še hodimo po zemlji."

"Seveda, ali vidiš še koga v sobi?"

ONA SE VRAČA

Urban Franc ni odgovoril. 
Kako je vse nekam povezano. 
Kdor tega ne vidi, je bebec in slepec.

"Na neki sliki je nebo črno, namiguje na dogodek, ko se je cerkev skrila pred Turki, ko se je nebo počrnilo in je niso opazili. 
Tudi slika je lepa." 

Končno je ponovno prišla. 
V sobo je prinesla kavo in se umaknila. 
Ni dvignila pogleda, roka je bila mirna, kakor da je sploh nikoli ne bi bilo v sobi, se je zdelo, kakor da jo še vedno pričakujeta. 
Ni ju mogla potešiti niti bolj razdražiti njunih pričakovanj. 

In stari Ilc je ponovil: "Od tega je skoraj petdeset let, petdeset let. 
Ona je glavna grešnica. 
S svojo lepoto je zapeljala vse. 
Hodila je k meni in se pogovarjala z menoj. 
Bila je najlepša."

Zavila je v cerkev nekako samodejno, vedno z Miklošičeve, nikoli s trga, in vedno je cerkev zapustila skozi ista vrata. 
Ni se zgodilo, da bi je ne bilo. 
To je trajalo več kakor tri leta. 
Potem je umanjkala. 
Enostavno je ni bilo. 
Nihče od duhovnikov je ni nikoli srečal na cesti, nihče o njej ni vedel nič, nikoli ni z nikomer govorila, nihče ni slišal njenih besed. 
Mogoče ji je bilo ime Marija. 
Ni bila niti mlada niti stara. 
Srednjih let, ženska, ki je iskala mir in tolažbo in meditacijo.

"Zaradi takšnih upodobitev še ni treba postati veren."

Potem je dvignila obrvi še malo više, prepoznala ga je, seveda, človek iz kleti, tihi spremljevalec, tisti, ki gleda noge, tisti, ki jo nadzira, tisti, ki si ga prav tako želi.

"Če potuješ, ni treba v kino, molitev opraviš v samem sebi."

Čudovite ženske so prostor in čas, njihovo dihanje, njihov vonj, njihova hoja, njihova toplota, njihove prsi in ritnice in njihove oči. 
To je čas in prostor. 
To so tiste resnične sanje, ki se ponavljajo, vedno nove nastajajo v času in prostoru, polno mesto jih je, ki so prešle dvajseta in trideseta leta in imajo rade moške in rade doživljajo njihovo poželenje in ljubezen in predanost. 
Najprej vidiš noge, potem vidiš prsi in oči, in kakor v sanjah je ob tebi ženska, na nič ne moreš misliti. 
Kaj zvezdnato nebo, jutranje sonce, toplota dneva, lesketanje snega v noči, toplota njenega telesa, njene ustnice in njen jezik in njen vonj in njene zahteve, njena požrešnost in zahtevnost. 
Nebo se lahko razkolje, potres lahko sesuje mesto, pokrajino, politiki lahko razglašajo čas krize, politične, ekonomske, one ostajajo tukaj in nas zapeljujejo. 
Niso prikazni, prave ženske so. 
Ni smrti, ni Boga, ni verovanja, samo te ženske so, ki hodijo po mestu, nakupujejo, si ogledujejo izložbe, si kupujejo novo perilo in čevlje in obleke, hodijo kakor mačke, plazijo se skozi čas in prostor, skačejo kakor kokoške, kljuvajo po trgu od stojnice do stojnice, kakor barčice so, ko molijo k moškemu telesu, in dostojanstvene so, ko režejo zrak pred seboj kakor vodo in se pomikajo proti daljnim obzorjem, kakor ptice so, kakor mlade vrane, ki so mogoče bele pod vratom, ki sedajo z drevesa na drevo v mestnem parku, kakor mlade kačice so, ki se vijejo po prostoru in ne vedo kam, samo na toplo, da lahko živijo, pod pretvezo, da iščejo ljubezen, in mogoče jo za hip res potrebujejo, kakor otroci so, ki se igrajo v peskovniku in hočejo imeti vse, kar imajo drugi. 
Z mivko in vodo si mažejo roke, sesajo prste, vse nosijo v usta. 
Zapeljujejo in so zapeljane, rade si vse ogledajo, pretipajo in obližejo, vse je njihovo, in vendar bodo potem hrepenele naprej, mogoče bodo predane nekaj let, nekaj mesecev ali samo nekaj dni, potem bodo iskale novo pristanišče, novo vejo, na katero se bodo spustile, potem bodo našle novo toplo skalo, na kateri si bodo nabirale novih moči in toplote. 

"Mislim, da bi se to dalo urediti. 
Da se jo v dom in se najde plačnika. 
Ali pa je to kot renta v ceni hiše. 
To je možno."

"Prav rekla nam je, slišala sem, kako se pogovarjajo novi oblastniki, novi mogočniki, kako se vse ponavlja, kako nekateri niso nič vredni, ker nimajo denarja, ker nimajo hiš, ker nimajo nobene moči. 
Skozi okno kopalnice sem vas videla, kako ste stali na verandi, dobro in natančno sem vas slišala. 
Ampak to še ni vaše in nikoli ne bo vaše."

Kristina je mislila, da jo zavrača, da se bo morala še plaziti sem dol, da bi ga dobila, da bi ga prepričala. 
Zato se je začela oblačiti, pa jo je potegnil nazaj k sebi. 
Hotela je nekaj reči, pa ji je z roko pokril usta, češ lahko te slišijo. 
Tako sta skorajda otrpnila in čakala, kakšen bo razplet tam gori. 

"Lastniško je sporno. 
Poleg tega se bo začela pravda za vilo Adrianovih. 
Zadnja znana živa lastnica je bila Jevgenija Kulžinskaja. 
Pri tem moramo biti posebno pozorni. 
Dokazovanje bo mučno. 
To moraš vedeti. 
K lastništvu te vile spada tudi tekst. 
Materialni nosilci teksta, to so papirji, kdo pa je pravi lastnik vsebine, se bomo pa pogajali. 
Za to gre."

"Od tega je pravzaprav odvisna mobilizacija celotnega ansambla. 
Ali najdemo rešitev ali ne. 
Stroka niti ni več pomembna. 
Oni se tako borijo samo za toplo malico. 
To moramo vedno imeti pred očmi. 
In tudi to, da v Ljubljano ne bo nobenega pomembnega pevca. 
Hiša je enostavno premajhna in premalo pomembna, premalo ima perspektiv. 
Vse bo treba opustiti. 
Vse. 
Razen če najdem nekaj res izjemnega. 
Kar se je dogajalo v preteklosti, pa za to ne vemo. 
Sedaj gre za upor celotnega ansambla. 
Vsi so pričakovali nekaj novega, pa se ni nič premaknilo. 
Vodja je neki šepetalec. 
Si predstavljaš, da ta vodi celotno ustanovo?"

"Pravda z ministrstvom ni možna. 
To, da so vam odrski delavci delali doma, da so vam pleskali stanovanje, vam je v škodo. 
Tudi to, da ste dali hčerki zašiti maturitetno obleko, ni dobro. 
To vam bo v pravdi indirektno škodilo, to morate vedeti."

"Ni potrebno. 
To so nekakšna amerikanizirana potovanja. 
Nič posebnega in tudi nobene zveze nima s pravim Žigo Herbersteinom."

"Ne gre za sindikalne pravice odrskih delavcev, režijskih delavcev, mi potrebujemo lastnega odvetnika, ki bi nas zastopal proti njim."

Zazdelo se mu je, da je nekdo prinesel v bolniško sobo rastline s Hudičevih otokov. 
Kakor da bi ležal v rastlinjaku. 

Potem mu je bilo v trenutku jasno, zakaj se to dogaja v njihovi hiši, zakaj je tako, da vse sili sem, da je tukaj vse polno, da se je vse preselilo sem. 
Zunaj bo potres ali poplava ali splošna vojna. 
Tukaj pa so ljudje varni. 
To bo. 
Samo kako drugim to sporočiti? 
Ali je možno? 
Ne more se na noben način prebiti skozi vrata, ker se mu stalno izmikajo, to je edina neprijetnost, moteča neprijetnost. 
Stopiti ven iz vsega tega in nekomu povedati, da se bliža katastrofa. 
Točno to bi bilo treba narediti. 
Katastrofa, ki se bliža, bi morala biti jasna vsem, vsaj seznanjeni bi morali biti z njo, da bi lahko ukrepali. 
Pa se je domislil, da ga nihče nikoli ni jemal resno, da njegove napovedi niso nikoli imele smisla za druge. 
Ko pa so se uresničile, moralo se je tako zgoditi, ni nihče pomislil, da je bilo to že napovedano. 
Mrzlično je začel iskati vrata. 
Katerakoli je odprl, je bil za njimi zid. 
Torej vrat ni. 
Samo narisana so. 
Tudi tam jih ni, kjer so vedno bila. 
Odgrnil je zavese na oknu, vendar so bile tam še ene zavese in potem še ene in tako v neskončnost. 
Ni mogel pogledati ven, ni mogel telefonirati ven, ni mogel stopiti ven, vse poti so bile vidne in neuporabne.

Mati je preklela preteklost, preklela je rojstvo svojega otroka, preklela je svet. 
Tega ji ni nikoli zameril.

Urban Franc ni imel namena skrivati orožja. 
Dokler ga ima pri sebi in dokler ga lahko vidijo vsi, je varen. 
Do Žabjeka, tako se je reklo ciganskemu naselju, je podučil taksista, ki ga je najel. 


Kdo bi si mislil, da bo primer, ki so ga pristojni v Ljubljani lep čas obravnavali kot navadni družinski pretep s kijem za bejzbol, po dobrih treh letih uradnih in neuradnih sprenevedanj, podtikanj in slepomišenj dobil tako dramatične razsežnosti. 
Tračev o femme fatale, ki so navdihnili nekatere interprete koroškega zločina, skorajda ni več. 
V primerjavi s tem, kar mrmrajo ljudje sedaj, so bili prav ljubki, a vse kaže, da trači o mafiji ne navdihujejo nikogar. 
Nič čudnega. 
To, kar je zdaj, ko so sodni mlini primer Petek vendarle začeli mleti, prišlo na sceno, prej jemlje dih, kot daje navdih: v ospredju stoji razbiti novinar, kij za bejzbol, 20.000 nemških mark in pet krepkih tipov, ki si kljub uradni nezaposlenosti lahko privoščijo drago obrambo; v ozadju so anonimne priče, ki se menda bojijo za svoja življenja, in naročnik, ki mu nihče nič ne more. 
Kar zvišuje napetost, je novinarjevo javno opozorilo, da neznanci ne sledijo samo njemu, ampak tudi pristojni tožilki, ki je po slovenjgraških tožilskih vajah v zavlačevanju primer spravila vsaj na sodišče. 
Za nameček postane do selitve primera Petek v Maribor dokaj neznana mariborska tožilka kar naenkrat najresnejša kandidatka za generalno tožilko. 
Dejstvo, da je od kandidature uradno odstopila zaradi dela na tem primeru, je sprožilo še več ugibanj kot njen pristanek na kandidaturo. 
Najprej so se je hoteli znebiti zagovorniki obtoženih, ki so zaman zahtevali njeno izločitev iz postopka. 
Kdo se je je elegantno poskušal znebiti sedaj? 


Z nakupom Sauberja, v naslednjih treh letih bo BMW prevzel tudi delež švicarske banke Credit Suisse v holdingu Sauber AG, je najverjetneje konec tudi sedemletnega sodelovanja z ekipo Williams, pa čeprav sta obe strani ob novici o nakupu Sauberja vljudno izrazili pripravljenost na nadaljnje sodelovanje, seveda na nižji ravni kot doslej. 
BMW bo pri Sauberju po 1. januarju 2006 prevzel vse naloge, vključno z izbiro dirkačev in vodstva ekipe, sedež moštva pa naj bi kljub nakupu ostal v švicarskem Hinwillu. 
Kljub uradni potrditvi nakupa Bavarci niso razkrili vrednosti posla, v krogih formule 1 pa domnevajo, da je BMW za ekipo Sauberja plačal približno sto milijonov evrov.


ELEKTRONSKA POŠTA NADOMEŠČA TELEFONSKI KLEPET 

Analiza je pokazala, da so ženske, ki vstopajo v virtualni svet bolj zrele in izobražene od moških. 
To je tudi posledica tega, da moški spoznavajo svet računalništva in Interneta že zelo zgodaj, skozi igro in mnogo prej kot ženske. 
Ženske pa začnejo uporabljati Internet pozneje, vendar z večjo intenzivnostjo kot moški. 
Tega ne počnejo toliko v prostem času za zabavo, ampak iz potrebe po komuniciranju, bodisi z znanci in prijatelji, bodisi v poslovne namene. 
Ko uporabljajo Internet imajo običajno pred sabo določen cilj in nalogo, ki jo želijo čimprej uresničiti. 
Zato je tudi glede na status očitna prevlada zaposlenih žensk, medtem, ko je med moškimi uporabniki Interneta veliko študentov in dijakov. 
V primerjavi z moškimi so torej ženske, kar se tiče uporabe Interneta v manjšini, vendar pa gre večinoma za nadpovprečno izobražene ženske. 
Raziskava je pokazala, da ima skoraj tretjina uporabnic najmanj visoko izobrazbo.

Na Internetu obstajajo določene vsebine, ki so bolj moška zadeva. 
Moški so veliko bolj naklonjeni erotičnim vsebinam in pornografiji kot ženske. 
Več kot očiten je seveda pomislek, da na to občutljivo vprašanje vsi anketiranci niso odgovorili povsem iskreno. 
Le 10% anketirancev je priznalo, da te strani pogosto obiskuje, več kot polovica anketirancev je dejala, da te strani obiskuje le včasih. 
Razlika med spoloma je več kot očitna, saj erotičnih strani nikakor ne obiskuje le 27% moških, medtem, ko je, glede na rezultate raziskave, takih žensk kar 80%.


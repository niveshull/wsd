Dame in gospodje,

Ah, seveda, nekateri se znojijo bolj kot drugi; tudi ritem dihanja se razlikuje od človeka do človeka. 
Toda vsi dihamo in vsi se znojimo. 
Podobno je tudi s snobizmom. 
Tudi ta se razlikuje od človeka do človeka, in sicer po kvaliteti, količini, nagnjenosti in sestavi. 
Toda biti nesnobovski pomeni - biti nečloveški. 
Kdor napada snobe, napada vse, ki dihamo.

S tem seveda ni rečeno, da je snobom do oblasti in vpliva. 
Saj ju že imajo. 
Pravo snobovstvo je čisto in nesebično. 
Ni mu do oblasti, bogastva in vpliva. 
Obstaja izključno, da streže sebi.

V Britaniji je, če bi se hoteli ukvarjati s tem, 623 različnih slojev. 
Na primer: spodnjevišjesrednji sloj, višjespodnjevišji delavski sloj, srednjevišjesrednjevišji razred itn. 
Vse to so zelo jasne opredelitve, ki jih vsakdo prav dobro razume. 
Ampak razred gor ali dol, snobizem prevladuje v vseh.

Toda brez denarja ali le z malo denarja se raje ne poskušajte v snobizmu. 
Možnosti so skoraj enake ničli. 
Če lahko pripravite dober lovski izlet na Škotsko, si boste v hipu pridobili veliko znanih prijateljev, ki se vam bodo - na vaš račun seveda - kaj radi pridružili na izletu. 
Če imate jahto, in res mislim jahto, ne pa kake barkače, in povabite ljudi na križarjenje po Karibih, se možnosti, da bodo med tistimi, ki bi se vam radi pridružili, tudi znana in slovita imena, neverjetno povečajo. 
Najboljšo udeležbo si zagotovite, če gre vse na vaš strošek. 
Če nimate jahte, lahko tiste povabite tudi na izlet z letalom. 
Vendar nikarte banalno mahati z letalskimi vozovnicami (seveda obvezno za poslovni razred). 
Bodite iznajdljivi in na vabilo napišite, da bi radi v prijetni družbi preizkusili prednosti novega letala ali nove letalske družbe. 
Odličnim povabljencem nikakor ne smete vzbuditi vtisa, da ste jim nekaj plačali. 
To bi bilo neodpustljivo. 
Pravih snobov ne skušajte kupovati tako, da bodo čutili - ali pa da bi bilo videti - da jih kupujete. 
S tem pridemo do kategorizacije snobov. 
So takšni, ki sodijo v peresno lahko in v bantamsko kategorijo. 
Takšni me ne zanimajo. 
Moji nasveti so namenjeni težki kategoriji, ki sega samo po največjih lovorikah. 
Oziroma, če uporabim prispodobo: obstaja svet mikrosnobovščine, svet pritlikavih snobov, svet skromnih ambicij, petelinjenja na kurjih dvorih, bahanja in zmagic v dolinah šentflorjanskih. 
To ni svet mojih učencev. 
Moji izbranci pripadajo svetu mikrosnobizma in nikamor drugam.

Kot novinec si ne morete privoščiti, da bi koga začeli klicati po njegovem, še manj pa po njenem imenu. 
Pobudo prepustite drugim. 
Kot sem že rekel, se jim ne bo nič mudilo. 
Seveda dobro vedo, da si prizadevate, da bi bili z drugimi že uveljavljenimi člani snobokracije "na ti". 
Zato bo njihova uslužnost imela svojo ceno. 
Ne v denarju, tega mi menda ni treba dodajati. 
Ali pa morda v denarju, vendar ne v neposredni povezavi z lastnikom imena. 
Svojo vlogo morate odigrati brezhibno. 
Prvič, bodite ljubeznivi, ustrežljivi, prijazni in kar se da simpatični. 
Drugič, pripravite jih do tega, da bodo imeli občutek, da so vaši dolžniki. 
Če koga večkrat peljete v opero, če ga povabite večkrat na lov in mu pustite, da namesto vas ustreli lisico; če mu tudi sicer večkrat storite kakšno uslugo, vedite: pride trenutek, ko se bo vdal in vas poklical po imenu.

Zavedam se tudi zmotnega prepričanja, da je znamenje visokega rodu glasno govorjenje. 
Ne vem, od kod se je prikradla ta izmišljotina. 
Nobenega dvoma sicer ni, da je tudi v višjih razredih kak glasen razgrajač, toda dobro vzgojeni ljudje prezirajo hrupno govorjenje. 
Pozorno opazujte koga izmed naših. 
Govori tako, da ustnic skoraj ne premika. 
Tujci takšne govorice seveda ne razumejo, a to je pač njihov problem.

Na otoku so se že zelo udomačile ameriške šege, kar je obžalovanja vredno, a kaj moremo. 
Njihove šege so namreč pretežno nobenodnasovske, celo zelo nobenodnasovske pravzaprav, in zato, med drugim, nikar ne razrezujte zrezka po ameriško na drobne koščke - kot bi ga servirali otroku. 
Tudi ne gre posnemati Američanov, ki potem, ko zrezek razrežejo, odložijo nož in vse skupaj zmečejo vase z vilicami. 
A še celo to je boljše, kot pa da bi pri glavni jedi pili "kofe": to je pa res konec evropske civilizacije.

Če niste član lovske druščine, ampak samo gost, ne smete nositi rožnatega jopiča, ampak črn terenski suknjič. 
Pokrivalo je prav tako pomembno. 
Nekatere druščine so naklonjene melonam, druge cilindrom. 
Lovski gumbi so sila pomembna reč. 
Pojdite v izposojevalnico - v Londonu so to Moss Brothers in si izposodite opremo pri strokovnjakih. 
Ti že vedo. 
Obleki se ne sme videti, da je preveč nova. 
Če ste prvikrat na lovu, ne smete zbujati vtisa, kot da ste res popoln novinec. 
K črnemu suknjiču nosite črne škornje, k rožnatemu prav tako. 
V izposojevalnici to dobro vedo. 
Ko začnete nositi rožnat suknjič, pa sploh že sami veste vse.

"Z daljnogledom z jahte lahko prav dobro vidim oba rolls-roycea, ki ju imam parkirana pred svojo vilo."

Prav tako, če ne celo bolj, morate biti previdni pri izbiri okolice. 
Kot na drugih področjih se tudi tukaj moda spreminja in nekatere grofije so priporočljive, druge pa ne. 
Ne bom našteval tistih krajev, ki so absolutno neprimerni. 
Prepričan sem, da se jim bodo pravi snobokrati znali pravočasno in v velikem loku ogniti. 
Essex, Berkshire in celo Surrey danes nimajo najboljšega slovesa. 
Nekateri deli Buckinghamshirea so v redu, nekateri pa sploh ne. 
V modi so grofije Kent, Sussex, Hampshire in Wiltshire. 
Če ste lovec (in tega, da ne bi bili, si ne morete privoščiti) potem priporočam grofiji Lincolnshire in Warwickshire. 
Z vso gotovostjo pa vam lahko zatrdim, da bi bil nakup vile v predmestju Coventryja skrajnje nespametno dejanje. 
Verjemite mi na besedo.

Zadnje čase se zelo razširja podeželski snobizem. 
O tem pričajo snobovske tablice na avtomobilih, ki hočejo po vsej sili vsemu svetu dopovedati, iz katere grofije prihaja lastnik avtomobila. 
Svojim učencem to reč odsvetujem. 
Izražati pripadnost grofiji, to je približno tako, kot če bi izražal pripadnost množicam. 
Na nekaterih tablicah zasledimo celo kljubovalni napis LONDON. 
No, mogoče je Londončanom to všeč. 
In mogoče je biti Londončan še kar v redu. 
Kaj izrednega pa prav gotovo ni.

Manjše (ali večje) darilo za gostitelja in njegovo ženo je dobrodošlo. 
Karkoli pač, toliko da pokažete pozornost. 
Angleži na to običajno pozabijo, so pa vsakega darila zelo veseli.

Služabniki so, če so dobri, vredni vsega spoštovanja. 
Če rečem spoštovanja, to tudi res mislim. 
Seveda nočem s tem reči, da se sedemkrat priklonim vsakič, ko služkinja stopi v sobo. 
Toda tudi ob srečanju s canterburyjskim škofom se ne klanjam. 
Do služabnika sem spoštljiv ravno toliko kot do vsakega drugega človeka.

1. 
Britanska tradicija pomeni približevanje smrti - tako za ljudi kot za ustanove. 
Če tam kaj zastari, bo tudi odmrlo. 
V Britaniji pa ne. 
V Britaniji ima vsaka reč probleme v prvem stoletju svojega obstoja, potem pa se brez problemov kar nadaljuje in nadaljuje. 
In če so se prapraprapradedje vozili v London s kočijami, to ne pomeni, da zdaj, ko kočij ni več, v London ne prihajajo več. 
Pač, prihajajo z rolls roycei, bentleyji in jaguarji. 
Namen in vsebina pa ostajata takšna, kot sta bila vsa stoletja: da si ogledajo in dajo na ogled dekleta, godna za možitev.


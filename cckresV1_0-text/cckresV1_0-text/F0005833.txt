Ironija, s katero Georges Guille-Escuret v ekserguumu označi nezainteresiranost družboslovcev do početja sociobiologije, dokler ta ne grozi zasesti njihovega dvorišča, je za pisca pričujoče knjige zadosti značilna, da je komentar k njenemu naslovniku lahko ustrezen začetek predstavitve avtorja, katere namen je predvsem umestiti pričujočo knjigo v širši okvir njegovih preokupacij in s tem olajšati ter izboljšati njeno razumevanje. 
Avtor knjige je ljubitelj diskusij in polemik tako v znanosti kakor politiki, zato mu strateške metafore in agonistične prispodobe niso tuje, saj je tudi tehnologija disputacij, proizvedena že v sholastiki, govorila v vojaškem jeziku. 
Škoda se mu zdi, da velikih polemik v današnjih časih skorajda ni več in, še bolj, da niso več cenjene, da nimajo več ugleda v akademiji, ki ji dajejo ton narcisoidni epistemologi "konca kritike", "konca nekoristne diskusije".

Ko so se antropološki kritiki sociobiologije (Guille-Escuret ima pri tem zlasti v mislih Marshalla Sahlinsa) postavili v bran šele na meji lastne vrste, jih je morda navdajal humanistični občutek ogroženosti, ogorčenost nad tem, da bi človekovo čast utegnili omadeževati geni pigmejskega šimpanza. 
Tako so potegnili izpod ogrinjala samokres – ali ptičje strašilo – "človekove simbolne zmožnosti". 
Vendar pa, kot je videti, aspekt razžaljene humanistične časti v tem dvoboju brez sekundanta Guille-Escureta ne zanima. 
Njegova pozornost je namenjena nemoči socialnih antropologov in družboslovcev na splošno spričo biologističnih invazij na njihovo področje. 
Ta nemoč je posredno posledica nevednosti družboslovcev o biologiji. 
Vprašanja, ali je ta nevednost posledica prevelike humanistične občutljivosti ali je prevelika humanistična občutljivost reakcija na nemoč, izvirajočo iz nevednosti, pa ne postavlja.

Nezvedljiv položaj ekologije v biologiji seveda implicira tezo o nezvedljivosti ekološkega dejstva pri živalih. 
Ta nezvedljivost, ki jo Guille-Escuret razume tudi kot prvo stopnjo nezvedljivosti družbenega dejstva, pomeni, da naravna selekcija ni zvedljiva na genetski zakon (in s tem na izključno pristojnost molekularnih biologov), tako kot tudi ekosistemi niso zvedljivi na vrste (oziroma populacije), ki v njih živijo (1994: 229). 
Ali kot je to nekoliko drugače povedano v drugem poglavju: ekologija ni zmeraj neposredno biološka (beri: zvedljiva na genetski zakon), kajti tudi relacije organizma z okoljem niso zmeraj take. 
Ali kot pravi navedeni Patrick Blandin (konec drugega poglavja): temeljna entiteta, ki daje povod naravni selekciji, je biocenoza (torej ekološki ekvivalent družbenega sistema), biocenozo pa v ekologiji obravnava sinekologija; ta je nezvedljiva na avtoekologijo (oziroma avtekologijo, kot ji pravijo naši biologi), ki z izoliranim preučevanjem vrst oziroma populacij v biocenozi ne more pojasniti njihove evolucije.

Po tem videnju se človekova navzočnost v naravi zvede na moteče delovanje; človek je naravi in v naravi temeljno škodljiv. 
Guille-Escuret opozarja, da je eden izmed učinkov te naturistične (oziroma ekologistične) ideologije, ki človeka izključi iz narave kot naravi tujega in škodljivega, s samim tem pa naravo izenači z "divjo" naravo, tudi izključitev obravnave kulturnih rastlin in domačih živali iz botanike in zoologije. 
Še v devetnajstem stoletju so botanične in zoološke razprave prinašale bogate in natančne podatke o varietetah domačih živali in kulturnih rastlin, pozneje pa je bilo zanimanje zanje v celoti izključeno iz biologije ter njenega poučevanja in prepuščeno agronomiji. 
Pozneje sta se s tem "izključenim znanjem" začeli ukvarjati dve marginalni poddisciplini, etnobotanika in etnozoologija, in sicer na spodbudo specialistov za tropska področja (1996a:253) – in s tem smo spet pri Haudricourtu in Barrauju.

Na nekaterih drugih področjih so se pigmejske skupine, na primer twajski Pigmejci, ustalile poleg vasi in se vključile v ekološko nišo svojih gospodarjev; postale so del njihove družbe, v kateri so nekakšna nižja kasta. 
Akajski Pigmejci, ki izkrčujejo trideset in več kilometrov stran od vasi svojih (nekdanjih) gospodarjev, pa se približujejo pred pol stoletja opuščeni ngbakajski ekološki niši v gozdu, vendar se od ngbakajske družbe oddaljujejo. 
Nevarnost ozemeljskih konfliktov kot posledica akajske ustalitve in preobrazbe v poljedelce je omiljena s tem, da v času akajske "neolitske revolucije" tudi Ngando in Ngbaka transformirajo svojo nišo: prvi se predvsem zanimajo za svoje kavne nasade, drugi pa za prodajo palmovega vina (Guille-Escuret 1998).


V vsaki taki izjavi so namreč nekatera od najtežjih in najmanj pojasnjenih zgodovinskih in filozofskih vprašanj. 
Vendar pa izjave teh vprašanj ne zastavljajo, ponavadi jih v resnici prikrivajo. 
Tako velikokrat razgreto razpravljamo o tem ali onem “učinku” televizije, o vrstah družbenega vedenja ter o kulturnih in psiholoških razmerah, do katerih je “privedla” televizija, ne da bi se nam zdelo potrebno vprašati, ali je smiselno katerokoli tehnologijo opisati kot vzrok, oziroma - če o njej razmišljamo kot o vzroku - kakšen je ta vzrok in v kakšnih zvezah je z drugimi vrstami vzrokov. 
Najnatančnejša in najrazsodnejša partikularna raziskava o “učinkih” lahko ostane na površju, če zanemarimo razumevanje vzrokov in učinkov (na primer med tehnologijo in družbo, tehnologijo in kulturo, tehnologijo in psihologijo), ki tvorijo osnovo naših vprašanj in lahko mnogokrat določajo naše odgovore. 

9. 
Dostopnost televizije je rezultat znanstvenih in tehničnih raziskav; po svojem značaju in uporabi je zadovoljevala potrebe nove široke in kompleksne, a atomizirane družbe, hkrati pa jih je tudi izkoriščala. 

Obdobje odločilnega razvoja radijske difuzije so bila 20. leta dvajsetega stoletja. 
Po tehničnih izboljšavah na področju zvočne telegrafije, ki so služile vojaškim namenom med vojno, se je naenkrat pojavila gospodarska priložnost in potreba po novi družbeni definiciji. 
Noben narod ali industrijska združba ni imela monopola nad tehničnimi sredstvi oddajanja; to je bilo obdobje intenzivnega pravdanja in kasneje izmenjave dovoljenj za produkcijo posameznih osnovnih sestavnih delov uspešnega prenašanja in sprejemanja zvoka (vakuumska cev ali ventil, razvit med letoma 1904 in 1913; povratni krogotok, razvijan od 1912 dalje; nevtrodinski in heterodinski krogotok od 1923 dalje). 
Bistveno pa je, da so investicije sredi dvajsetih let privedle do vrste tehničnih rešitev problema izdelave majhnega in preprostega hišnega sprejemnika, od katerega je bil odvisen celoten kvalitativni prehod od brezžične telegrafije k radiodifuziji. 
Sredi dvajsetih let - posebno odločilni sta bili leti 1923 in 1924 - se je ta prodor dogodil v vodilnih industrijskih družbah: v Združenih državah, Britaniji, Nemčiji in Franciji. 
Do konca dvajsetih let je radijska industrija postala ena glavnih vej industrijske produkcije v okviru splošnega hitrega razmaha novih vrst strojev, ki so jih končno poimenovali “trajne potrošne dobrine”. 
Ta razvojni sklop je vključeval motorno kolo in avtomobil, prvo kamero in njene naslednice, električne gospodinjske aparate in radijske aparate. 
Na družbeni ravni označujeta ta sklop dve navidez nasprotujoči si, a tesno povezani težnji sodobnega urbanega industrijskega življenja: na eni strani mobilnost, na drugi strani očitnejša samozadostnost družinskega doma. 
Zgodnejše obdobje javne tehnologije, ki ga najbolje ponazarjajo železnice in mestna razsvetljava, je nadomestila vrsta tehnologije, za katero doslej še niso iznašli ustreznega imena: tehnologija, ki je služila načinu življenja, ki je bil mobilen in hkrati usmerjen na dom - oblika mobilne privatizacije. 
V svoji uporabni obliki je bila radiodifuzija družbeni proizvod te težnje. 


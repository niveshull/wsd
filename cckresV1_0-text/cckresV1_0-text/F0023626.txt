Sedanji uradi upravne enote so dovolj dobri, oni izpitnega centra so celo novi, povrhu zanje država ne plačuje najemnine in je celo lep čas "pozabila" plačati za prostore v občinski zgradbi tudi obratovalne stroške ter delež stroškov za obnovo telefonske centrale (o čemer smo obširno pisali tedaj, ko je mariborski župan zategadelj odklopil upravni enoti telefonske zveze). 
Dr. Alojz Križman upravičeno kritizira nameravano razsipavanje državnega denarja za omenjeno selitev, ker bi bila po njegovem prepričanju stroškovno nedopustna in neupravičena. 
"To bi po grobi oceni pomenilo vložek za odkup - na osnovi nepreverjenih informacij - približno 14 milijonov mark," je selitveno namero grajal na nedavni tiskovni konferenci, "tudi obratovalni stroški bi bili verjetno enkrat večji, kot so sedaj."


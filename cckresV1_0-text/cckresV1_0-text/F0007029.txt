Poleg teh treh temeljnih področij delovanja Zavoda v naslednjem obdobju je treba omogočiti tudi kontinuiteto dejavnosti, ki že potekajo v slovenskih šolah in jih lahko imenujemo ustvarjanje spodbudnega učnega okolja, tako za strokovne delavce kot za učence in njihove starše. 
V ta sklop sodijo izobraževanje (seminarji), strokovni zbori (posveti, simpoziji, kongresi), razstave, izobraževalno - sejemske prireditve, tekmovanja, razvoj, uvajanje in opremljanje šol z učno tehnologijo, zalaganje priročnikov, učbenikov, revij in različnih drugih publikacij, posredovanje podatkov in informacij (informacije o šolskih dogodkih doma in v svetu, gradiva o šolstvu in strokovna literatura doma in v svetu) itn.

Intenzivno delo področnih in predmetnih kurikularnih komisij ter terminski plan v "Izhodiščih kurikularne prenove" narekujeta priprave na uvajanje novih vzgojno-izobraževalnih programov v šole. 
Uvajanje poskusnih programov strokovnih in klasične gimnazije ter splošnih gimnazij že poteka, poskusno uvajanje novega programa predšolske vzgoje in osnovne šole pa se bo začelo septembra 1998. 
Razen konkretizacije posameznih rešitev, opredeljenih v temeljnih dokumentih kurikularne prenove in novi šolski zakonodaji, bo treba do začetka poskusnega uvajanja pripraviti metodologijo spremljanja in evalvacije poskusnega uvajanja novih programov. 

Opredelitev pristojnosti izhaja iz programsko-projektne organiziranosti Zavoda. 
Posamezne vsebine se združujejo v osnovne programe in se izvajajo kot projekti, projektne ali razvojne naloge itd. 
Vodje programov so neposredno odgovorni za usklajevanje in razporejanje posameznih aktivnosti. 
Vodje projektov so odgovorni za izvedbo nalog, pri razporejanju nalog, ki se prekrivajo, pa so pristojni za izvedbo po poprejšnjem usklajevanju z vodji oddelkov in predmetnih skupin. 
Vodje programov so neposredno odgovorni direktorju, vodje projektov pa vodjem programov, v katerih potekajo projekti.


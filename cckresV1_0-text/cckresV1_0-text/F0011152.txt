Najbrž je prehitro doskočil na tla, ker se mu je nenadoma zvrtelo v glavi, saj je bil še ves motoglav od trdega pristanka. 
Dal si je glavo med kolena in počakal toliko, da mu je zoprna omotica prešla. 
A zdaj je vanj udarila slepeča svetloba planeta. 
Zdelo se mu je, da je ves nebesni obok eno samo orjaško sonce in njegova žgoča vrelina mu je zažigala kožo na temenu in mu izparila vse misli. 
Potem mu je to sonce priplavalo tik pred zaprte veke in potuhnjeno čakalo, da se začne vrteti, brž ko neha mižati. 
A nekoč je vendarle moral odpreti oči; in ko je to storil, je spoznal, zakaj je tu tako neznansko svetlo. 

Martin ji je pobrisal čelo, ji pregrnil odejo preko nog in se usedel k njenemu ležišču. 
Naj ji d še malo čaja? 
Ali nemara še eno tableto vitarina? 
Ne, nič od tega. 
Ne sme je ponovno zbujati. 
Zdaj rabi predvsem spanca. 
Počivati mora, čimveč počivati, da si njeno drobno telesce opomore od naporov, ki sta jih morala prestati, in ki bi najbrž zdelali še takega korenjaka.

Še enkrat se je s težavo skobacal pokonci in zakorakal v notranjost njune tesne kapsule, na katero je bila pritrjena ponjava. 
Ustavil se je pred tablo z inštrumenti in se ponovno zastrmel v grafično zabeležene časovne zapise. 
Ti so kazali čudne, nedoumljivo nagle spremembe vrednosti podatkov; nekateri med njimi pa so bili tudi popolnoma neverjetni. 

Bilo je mogočno, a ni potlačilo človeku duha, izžarevalo je veličastje, a brez sleherne bahavosti, njegove oblike so bile ljubke, ne pa tudi izumetničene, na njem so se prepletale vse barve spektra, ne da bi to učinkovalo kričavo in bilo je tako lepo, da je izvabljalo solze v oči. 
Martin je stal in strmel, negiben v svoji nemi zamaknjenosti. 
Pogled mu je bil hipnotično prikovan na to čudovito stvaritev in v tem trenutku se mu sploh ni več zdelo pomembno, ali je to nekaj dragulj narave ali morebiti delo tujega, pradavnega razuma. 

V zavesti Malčice je bilo zadaj za njeno vedrino skritega nekaj temnega, tesnobnega, in to ji je povzročalo nalagodje, ki sem ga lahko skoraj fizično čutil. 
Nekaj je pogrešala. 
Nekaj, kar je bilo v njeni zavesti preveč begotno, preveč nestalno in preveč izmuzljivo, da bi to znal oprijemljivo opisati. 

Pred njim je bila zvesta podoba njihovega doma na Zemlji. 
Vse je bilo tu belo, grobo ometano pročelje njihove podeželske hišice, temnorjave polknice, okenske police, vse obložene z lončki, kjer so rasle hijacinte in mačehe, tu je bila svetilka iz kovanega železa, ki je pred vhodnimi vrati škripajoč nihala v vetru, tu so bile ozke gredice z zeljem, solato in korenjem in trdo steptana potka med njimi. 
Tik ob vrtni ograji iz živorumeno popleskanih lat je ležala Anina gredica s cvetlicami. 

Naslednje jutro je vstal ves omoten in zavest mu je bila tako prenasičena z zaporedjem raznih čudežnih presenečenj, da je imel občutek, da ga zdaj nič več ne more presenetiti. 

Jaz in moji bratje smo spet zbrani na obali Velike Vode, tako kot vsakič ob tem dnevnem času. 

Potem pa se prizor pred nami začenja spreminjati v tako prekrasno podobo, da naše misli ne premorejo več časa za nič drugega. 
Našega duha popolnoma prevzema obilje tistih omotičnih barv, ki se nam zdi, da jih lahko pijemo in da se lahko kopamo v njih. 
Kot že tolikokrat se čudimo vid jemajočim odtenkom, ki se zdijo, da so se vse barve na njih zlile v razposajeni kaos, ki noče nič predstavljati, niti učiti. 
Razkošje živih, skorajda nasilnih barv je kot pripoved o pravljičnih junakih, ki jahajo orjaške zmaje in se bojujejo s kačastimi demoni. 
Žgoče zlàto in zamolklo bakrenasto obzorje nam govori o borbi dobrega in zlega, škrlatni ali pavje zeleni prelivi se pred našimi zamaknjenimi očmi spreminjajo v velikanske dragulje, ki gorijo s starodavnim, večnim ognjenim bleskom.


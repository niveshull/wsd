Preden se posvetimo posameznim tekstom in aspektom Bennovega pisanja, še opozorilo glede "znanja in navideznega znanja" iz gornjega odstavka. 
O Bennovi načitanosti in podrobnem poznavanju literarnih in neliterarnih znanj tukaj ne more biti nikakršnega dvoma. 
Opozoriti pa velja na pogost Bennov ustvarjalni princip, ki je v skladu z njegovim pojmovanjem umetnosti kot znanstveni verificiabilnosti nasprotne, ekstatične dejavnosti, ki se manifestira v notranjem prostoru popolne svobode. 
Temu ustrezen je tudi montažni princip Bennovih esejev, ki se med drugim kaže tudi na ravni virov. 
Kot je ugotovil Holger Hof, Benn sestavlja tekste kot kolaž več virov. 
Tako za njegov esej Goethe in naravoslovne znanosti ugotavlja, da je v celoti montiran iz najmanj dvajsetih različnih tekstov, sorazmerno svobodno uporabljenih večinoma v obliki dobesednih izvlečkov, ki jih Benn skozi svoj artističen princip uredi v stilno enoten tekst. 
"Stil je nad resnico," pravi na nekem mestu Benn, s čimer pa še nikakor ni rečeno, da imamo pred sabo ponovno kakega postmodernista pred postmodernizmom, saj Bennu tudi v tekstih, v katerih uporablja tovrstno skrivno montažno tehniko citatov nikakor ne gre za poljubno dejavnost "mehkega" subjekta zavoljo dejavnosti same, za formalni postopek per se, marveč še zmeraj za izgubljeno Absolutno, za njegove poslednje delce, ki 50 let po Nietzschejevi smrti izginjajoče in ugašajoče frčijo skozi stvarstvo. 
To izgubljeno arhimedovo točko išče Benn kot umetnik brezkompromisno, strogo (ne pozabimo njegove protestantske in vojaške vzgoje), emocionalno neudeleženo. 
Tako karakterizira umetnika, ki ga jasno ločuje od kulturnika, v govoru Ali naj poezija izboljšuje življenje naslednje: "Nosilec umetnosti je statično asocialen, ve komaj kaj o tem, kar je pred njim, in o tem, kar je za njim, živi samo za svoje notranje gradivo, zanj zbira vse vtise, jih vleče navznoter, tako globoko navznoter, dokler se ne dotaknejo njegovega gradiva, dokler ne vznemirijo, dokler ne pripeljejo do razelektritev. 
Nič ga ne zanimajo širjenje, učinki ploskev, stopnjevanje dovzetnosti, nič ga ne zanima kultura. 
Hladen je, gradivo je treba ohraniti hladno, oblikovati mora čustva, omame, ki se jim drugi smejo človeško prepuščati, se pravi, da jih mora narediti trdne, hladne, mehkemu mora podeliti stabilnost. 
Dostikrat je ciničen in trdi, da tudi ni nič drugega, nasprotno pa sedijo idealisti med nosilci kulture in pridobitnimi sloji. 
Nosilec umetnosti se nikjer ne bo osebno silil v ospredje in ne bo hotel sodelovati, še celo pa se mu zdi, da nikakor ni pristojen za izboljševanje - če izvzamemo nekaj sentimentalnih obrobij."

III.

Söhne. 
Neue Gedichte. 
A. R. Meyer, Berlin-Wilmersdorf, 1913.

Soll die Dichtung das Leben bessern? 
Limes, Wiesbaden, 1956.


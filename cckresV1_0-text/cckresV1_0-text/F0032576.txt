Robert Scott (Val Kilmer) je vojščak v senci ali, bolje rečeno, v zaodrju javnega dogajanja, skrit za kulisami in žarometi političnega prizorišča, pa vendar vselej na prvi bojni črti. 
Videti je kot dobro uravnotežena kombinacija komandosa in tajnega agenta, iznajdljivega, vseh ukan veščega operativca, poslušnega izvrševalca najbolj tveganih, zapletenih in delikatnih nalog ter hladnega eksekutorja. 
Kajpada ni nikakršen James Bond. 
Ne le zato, ker njegov lik deluje bolj realno ter kljub profesionalni izurjenosti in videzu borilnega stroja neprimerno bolj ranljivo, tudi ne zgolj zaradi popolnega pomanjkanja humorja, igrivosti in dendijevske očarljivosti, marveč predvsem zato, ker ne pozna pravega ozadja svojega delovanja. 
Drugače povedano, Scott ne rešuje sveta, saj so mu zaupane samo konkretne, strogo določene in omejene naloge, ki jih vestno izpolnjuje, vmes pa kratko malo čaka na nove ukaze. 
Etična plat teh podvigov ga prav tako malo zanima kot njihova zakonitost, saj kot sam pravi ni ne načrtovalec ne mislec, temveč zgolj vesten realizator, ki (si) ne zastavlja nepotrebnih vprašanj.

Prva napaka Lidije Hren v Tarči (TV Slovenija, 30. avgust, ob 20. uri), s katero se je začela letošnja medijska predvolilna kampanja, je bila torej, da je Antonu Ropu in Janezu Janši postavila vprašanja, ki se zdijo v danih okoliščinah edina kompetentna; ki sta jih gosta itak pričakovala (saj vemo, Lidija, da ste jim morali z vprašanji postreči pred oddajo); ki smo jih konec koncev pričakovali tudi gledalci.


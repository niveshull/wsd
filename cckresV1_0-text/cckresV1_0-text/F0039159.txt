Zakonsko podlago za razkritje zdravstvenega stanja posameznika tretjim imajo na podlagi ZPacP zdravstveni delavci in zdravstveni sodelavci. 
Ti so praviloma dolžni varovati vse informacije o zdravstvenem stanju posameznika in jih brez pravne podlage ne smejo sporočati tretjim osebam. 
Informacije o zdravstvenem stanju pacienta pa lahko sporočijo na podlagi tretjega odstavka 45. člena ZPacP, če presodijo, da je to nujno potrebno za varovanje življenja ali preprečitev hudega poslabšanja zdravja drugih oseb.

Pooblaščenec zaključuje, da je zdravnik tisti, ki mora postavljeno diagnozo o nalezljivi bolezni takoj sporočiti pristojnemu zavodu za zdravstveno varstvo. 
Prav tako pa je tudi zdravnik tisti, ki mora sporoči informacijo o zdravstvenem stanju pacienta, če oceni, da je to nujno potrebno za varovanje življenja ali preprečitev hudega poslabšanja zdravja drugih oseb.

Pri presojanju ali objava določenega podatka predstavlja kršitev z vidika ZVOP-1, je najprej potrebno ugotoviti ali sploh gre za osebni podatek. 
ZVOP-1 v 6. členu določa, da je osebni podatek katerikoli podatek, ki se nanaša na posameznika, ne glede na obliko, v kateri je izražen. 
To pomeni, da je IP naslov tudi osebni podatek, še posebej v primeru, ki ste ga navedli sami, saj sta na sporni spletni strani poleg IP naslova posameznega komentatorja objavljena še datum in ura posamezne objave.


Seveda je Velika Britanija povsem drugačna od Slovenije. 
To velja tudi za druge razvite evropske države. 
V teh se je v zadnjem desetletju pokazalo, da so levičarji uspešno prevzeli nekatere vrednote konservativcev in nasprotno. 
Zaradi zgodovinske povezanosti s sindikati pa so lahko prav levičarji, ki zdaj zastopajo tudi desne vrednote, boljši pogajalci s sindikati glede plač, pokojninskih in drugih socialnih reform, ki jih je treba uveljavljati zaradi spreminjajoče se starostne sestave prebivalstva. 
Ali lahko tudi v Sloveniji, kjer je politični prostor še vedno pomembno drugačen kot na Zahodu, rečemo, da bi bili komunisti najboljši pogajalci s sindikati? 
Ali lahko rečemo, do bo prav kmečka stranka kmete najbolje pripravila na konkurenco Evrope oziroma našo včlanitev v EU? 
Menim, da ne. 
Komunisti, če bodo dobili resor za delo, bodo prej bili protireformni boj in zagovarjali sindikate, kot da bi se z njimi enakovredno pogajali v skupno korist vseh državljanov. 
Kmečki lobi pa bo kmete, da bi se jim prikupil, varoval pred Evropo.

LDS je nesporno zmagala na volitvah. 
Prav zato se mi od nje zdi dokaj neambiciozno, da morda najbolj problematična resorja prepušča strankama, za kateri ne moremo reči, da se ne spogledujeta preveč strastno s svojo volilno bazo. 
Ali LDS, ki je sicer tudi zelo levičarska, ampak vendarle manj kot SLS in ZLSD, ta dva resorja prepušča tema strankama zato, ker se teh resorjev najbolj boji?


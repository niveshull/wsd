Žirija (France Forstnerič, dr. Miran Štuhec, Petra Vidali) je potem s težavo izbrala šest prvih: (od šestega navzdol) Franja Frančiča, Sekumadyja Condeja, Kim Komljanec, Mirana Žlofa, Klavdija Jobstla in, vitezinjo, Eriko Vouk s pesmijo Skozi steklo so strmeli. 
Pesmi izbrane trojice bodo objavljene v eni od prihodnjih številk Dialogov. 
Zdaj že tradicionalno nagrado vitezinji oziroma vitezu, antologijo Orfejev spev, je Eriki Vouk izročila dr. Manca Košir, "mama" sloveskih bralnih krožkov. 
Ostali pesniki in pesnice so dobili, čudna igra naključij, ki ji je botrovalo sponzorstvo Založbe Obzorja, pesniško zbirko vitezinje, Belo drevo. 
Svoje viteze in vitezinje pa je izbirala tudi publika, vitezinja publike je Kim Komljanec.

Ob uvodniku urednice Emice Antončič, pogovoru s škofom dr. Jožefom Smejem (Miroslav Slana Miros), razmislekih o Maršu in položaju radijskega medija v Sloveniji sploh (Andrej Fištravec, Boštjan Lah, Snežana Štabi) ob Branju (blok Vena Tauferja Litva v sodobni poeziji, odlomek iz romana Slavenke Drakulič in prav tako proza Milana Vincetiča) ob Kulturni diagnozi (kritika Pandrujeve Božanske komedije v Hamburgu in Mozetičeve Zgubljene zgodbe, avtorja sta Lučka Gruden in Milan Šelj) ter dnevniku Olge Markič, bo pozornosti gotovo deležen predvsem blok "Literati proti neliteratom - o javnem angažmaju in družbeni vlogi literatov-intelektualcev v primerjavi z neliterati-intelektualci. 
S prispevki sodelujejo Boris Vezjak, Vesna V. Godina, Alojz Ihan, Dean Komel, Bernard Nežmah, Rok Svetlič in Veno Taufer. 
Za pokušino nekaj trditev iz uvodnika Borisa Vezjaka: "Intelektualcem-literatom ne le, da zaupamo glede na njihovo izobrazbo, pripravljeni smo jim apriorno zaupati tudi glede kvalitet, ki so prav tako nenaučljive. 
No, mogoče prav zaradi tega: ob literarnem angažmaju je namreč tu še moralen. 
Literartom smo kot panurgom pripravljeni brezprizivno verjeti ob njihovem modrovanju o etičnih dilemah (že zgolj zato, ker pišejo o vprašanjih ljubezni, poštenosti, družbenih krivic, trpljenja), jim zaupati še v pogledu moralne presoje v družbi in jih imeti za tovrstne avtoritete." 
Ali iz prispevka Vesne V. Godina: "Vse povedano ima seveda najtesnejšo zvezo z vprašanjem, zakaj imajo tudi danes, ko je literatov-intelektualcev gotovo manj kot drugih ljudi, ki opravljajo intelektualno delo, še vedno prav literati-intelekutalci priviligiran moč in položaj. 
In to celo tako zelo, da osebki, ki hočejo postati intelektualci, in ki niso zmogli končati nobenega študija, preprosto začnejo pisati literaturo. 
In si tako pridobijo - po najlažji poti - pozicijo priviligiranega človeškega bitja. 
Torej intelektualca. 
Kar pomeni, da ker lahko literaturo piše kdorkoli, lahko tudi literat-intelekutalec postane kdorkoli. 
Ali vsakdo. 
Kar seveda pomeni tudi, da je biti literat in pisati že kakršnokoli literaturo najhitrejša, najenostavnješa in najbolj brezdelna oblika promocije do privilegiranega statusa intelektualca."


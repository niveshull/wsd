Na zakonodajnem področju, ki sicer ni v izključni pristojnosti predsednika, daje Podobnik prednost zakonom s področja gospodarstva, predvsem tistim, ki bodo vplivali na gospodarski zagon, kar je povezano še z vprašanji pravosodja. 
Pomembni so tudi zakoni s področja financ, glede lastninjenja bank, hranilnic, zavarovalnic, nujne so spremembe davčne zakonodaje. 
"Ocenjujem, da bi bilo pametno obravnavati tudi strategijo razvoja drobnega gospodarstva v Sloveniji," pravi Podobnik v pogovoru za STA. 
Dopolniti je treba tudi zakone, ki zadevajo socialni položaj, reforma pokojninskega sistema pa je projekt, ki potrebuje dobro pripravo in iskanje konsenza, zato ni izrazito prednostna naloga. 
Na področju mednarodnih odnosov je treba dobro pripraviti zaščitno zakonodajo in s tem nakazati, na kakšen način se bomo pripravili na približevanje Slovenije evropskim integracijam, tako obrambnim kot politično-gospodarskim, torej zvezi Nato in Evropski zvezi. 
"Ena od večjih preizkušenj bo ratifikacija pridružitvenega sporazuma z EZ, upam pa, da bo do takrat pripravljena zaščitna zakonodaja, sicer bo razprava zelo živahna."


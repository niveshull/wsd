Kartelski dvig cen piva in kave v središču Ljubljane očitno ni potešil dobičkonosnih poletnih načrtov gostincev. 
600 SIT, ki jih morate na Pločniku odšteti za pol litra točenega piva, in 280 SIT vredna kava z mlekom nista zadnja izmed udarcev, ki so nam jih letos namenili zadati ljubljanski gostinci. 
Najnovejši udarec nas namreč čaka ob obisku umetnega tivolskega bajerja, kjer si med poletnim soncem in pogledu na plavajoče želve zaželite polizati kepico sladoleda. 
Čeprav vam gostinec, ki je letos od mestne občine dobil v upravljanje tamkajšnji sladoledni vrt Čolnarna, ponuja sladoledne in sadne kupe za približno 1000 SIT, mu to očitno ne prinaša zaželenega dobička. 
Če si v Čolnarni pred sladoledno kupo ali po njej zaželite kozarec navadne mrzle vode, vas bo presenetil natakar: »Opozoriti vas moram, da nam je šef ukazal zaračunavati vodo iz pipe po 30 SIT za deciliter.« 
Gostinska politika, ki predvideva brezplačen deciliter vode iz pipe izključno v primeru pitja kave, je ob našem obisku v nelagodje spravila tudi natakarja, ki vse žejne goste vnaprej opozarja na šefov ukaz. 
Tako torej lahko zapišemo, da smo končno vstopili v ero, kjer voda iz pipe ni več splošna družbene dobrina, je le še eden v nizu produktov, s katerimi subjekt na trgu poskuša išče nove profite. 
Kaj menijo o prodajanju vode iz pipe, smo povprašali tudi odgovorne na Mestni občini Ljubljana, ki je Čolnarno dala v upravljanje omenjenemu gostincu, vendar MOL pod vodstvom socialdemokratske partije očitno nima problemov z evidentnimi manifestacijami turbokapitalizma: »Oddelek za gospodarjenje z nepremičninami MU MOL je oddal Čolnarno omenjenemu gostincu, vendar na njegovo poslovanje nima vpliva. 
Vsebina najemne pogodbe namreč ne določa področja poslovanja družbe.« n


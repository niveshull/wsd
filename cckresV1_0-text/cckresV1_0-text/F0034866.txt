Z ustreznimi odzivi na zahteve javnosti in pretehtanim izborom revizij je računsko sodišče nadaljevalo tudi v letu 2009. 
Računsko sodišče je v letu 2009 prejelo 274 pobud za uvedbo revizij, kar je tretjina manj, kot v letu 2008, ko je bilo prejetih pobud 357 in skoraj petino več kot v letu 2007, ko je bilo prejetih 231 pobud. 
V letu 2009 je bilo dokončanih 22 revizij, ki jih mora računsko sodišče v skladu s predpisi obvezno izvesti, 35 revizij, ki so bile uvedene na podlagi ocenjenih tveganj in pomembnosti revidiranca in 12 revizij, ki so bile uvedene na podlagi prispelih pobud in aktualnih problemov javnega sektorja. 
To pomeni, da je bilo 17 odstotkov od vseh dokončanih revizij takih, ki pomenijo sprotni odziv na pobude javnosti oziroma na aktualne dogodke v javnem sektorju.

V 69 revizijskih poročilih, izdanih v letu 2009, je bilo obravnavano poslovanje 141 revidirancev, kar je 17 odstotkov več od števila revidirancev v letu 2007, ko je bilo revidirancev 121. 
Med revidiranci so bila vsa ministrstva in vlada ter vse vladne službe in organi v sestavi ministrstev, Zavod za zdravstveno zavarovanje, Zavod za pokojninsko in invalidsko zavarovanje, 19 občin, 13 javnih zavodov, 14 javnih podjetij, 7 skladov, 2 agenciji in 2 fundaciji. 
Revidirancem smo izdali 360 priporočil, oziroma kar 17 odstotkov več kot leta 2008. 
V letu 2009 je bilo dokončanih 34 revizij, katerih cilj je bil oceniti smotrnost poslovanja. 
Od tega je bilo 23 revizij takih, pri katerih je bil edini cilj ocena smotrnosti poslovanja, 11 pa je bilo takih, kjer je bil cilj revizije poleg ocene smotrnosti tudi mnenje o pravilnosti poslovanja. 
Ocene smotrnosti poslovanja so vključevale revizije pri občinah, izvajalcih negospodarskih javnih služb, izvajalcih gospodarskih javnih služb, posameznih ministrstvih in drugih uporabnikih javnih sredstev. 
Tovrstne revizije predstavljajo skoraj polovico vseh poročil, izdanih v letu 2009, s čimer ohranjamo primerljiv delež iz leta 2008.


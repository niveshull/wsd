Stvarna:

Zdaj je Zvone Žitnik že tolikanj razvnet, da pograbi svinčnik in prazen list papirja. 
Zmenila sta se v motelu Metol, jasno, potegne široko avtomobilsko cesto in na levi in na desni nariše znak za motel, a pozabila sta dodati, v katerem od obeh . 
Seveda ga, čeprav ni hudo izkušen izmišljevalec zgodb, spreleti, da zna biti ravno to sila majava stran konstrukcije, ta obojestranska opustitev poglavitnega podatka, temeljnega orientirja, a pomislek vročično preskoči, pospravi v oklepaj; tudi to ni nemogoče! odmahne nevidnemu očitarju, bom takoj dokazal, se razusti. 
Namreč, povleče črto in polkrog in spet črto v obratno smer, vsak sta na nasprotni, partnerjevi strani; on je moški, in za povrh zaljubljen, in samoumevno se mu je zdelo, da opravi daljšo pot, in peljal je mimo »svojega« motela do prvega izvoza in se vrnil do Metola, ki je na njeni poti, in tam najel sobo in jo čaka . 
Še eno premico zariše Zvone Žitnik, in krivuljo in spet premico nazaj, in si pomane roki: tudi njo je spravil, tudi partnerico, v napačni motel; pozorna je in ustrežljiva, in zaljubljena seveda, in razmišljala je na las podobno kot njen kavalir. 
In niti srečati se nista mogla, se posmeje sestavljalec trhlih zgodb, pa ne iz privoščljivosti do svojih izmišljenin, do katerih ga prejkone navdaja blago sočutje, temveč iz zadovoljstva, da je dobro nastavil problem; le delček poti jima je bil skupen, ponovno preveri svoje kracarije, ampak ona ga je prevozila dosti prej, da ne bi zamudila . 
Še enkrat si ju ogleda (v glavi), vsakega v svoji sobi, vsakega z njegovim naraščajočim nemirom, z vrtoglavim breztaljem, ki se mu odpira, in sklene, da gre spat in da bo naslednji dan odločil, kaj naj napravi z njima.


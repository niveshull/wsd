3. 
Sandro Botticelli, Hora pomladi, detajl slike Rojstvo Venere (ok. leta 1485, Uffizi, Firence). 
Botticelli je na svoji znameniti sliki bolj kot katerikoli drugi renesančni slikar povzdignil marjetico v vlogi ljubezenske cvetlice rdeče ogrinjalo, ki ga Hora podaja goli boginji ljubezni, je namreč vse izvezeno z marjetkami.

Iris je kot vse pomladne cvetlice tudi simbol novega življenja in nesmrtnosti, zato je imelo sajenje na grobove dodaten simbolični pomen, ki izraža vero v ponovno rojstvo in večno življenje. 
Prav tako je znano, da so v Atenah ob praznovanju pomladi prebivalci nosili vence iz vijolic, hijacint in perunik. 
Perunika pa je bila v antiki priznana tudi kot pomembna zdravilna rastlina, ki jo je zaradi narkotičnih učinkovin v koreniki cenil že Hipokrat. 
Zato jo velikokrat najdemo v medicinskih in farmakoloških priročnikih, ki so bili praviloma opremljeni z natančnimi slikami zdravilnih zeli.

V krščanski ikonografiji ima iris nekoliko skromnejši obseg simbolnih pomenov kot bela lilija. 
Kakor večina cvetlic se povezuje z Marijo in največkrat simbolizira njeno bolečino. 
Listi perunike namreč po obliki spominjajo na ostro rezilo meča (od tod tudi nemško ime za peruniko Schwertlilie ali mečasta lilija) in simbolično predstavljajo meče, ki prebadajo Marijino srce ob misli na trpljenje njenega sina. 
Sveta Brigita Švedska, ena največjih mističark poznega srednjega veka, pravi, da je Marija kot perunika čudoviti cvet ostrih listov, ki pomenijo bridko bolečino njenega srca. 
Ker je bila po prepričanju srednjeveških teologov Jezusova usoda s pasijonom in smrtjo na križu Mariji znana že ob njegovem rojstvu, je perunika kot simbol trpljenja velikokrat upodobljena v prizoru Jezusovega rojstva ali Poklona kraljev. 
Skupaj z belo lilijo najdemo peruniko tudi v motivu Oznanjenja. 
Oznanjenjska simbolika perunike je še posebej zanimiva, saj se v tem primeru krščanska ikonografija neposredno navezuje na klasično mitologijo, v kateri je iris cvet, ki razodeva voljo bogov. 
Lahkonogo Iris je seveda zamenjal nadangel Gabrijel, ki Mariji oznani božjo voljo o rojstvu Deteta, perunika, ki v jeziku simbolov dopolnjuje dogajanje, pa kaže, da je simbolika cvetja vsaj tako prilagodljiva kot cvetlice same.

V likovni umetnosti Zahoda srečamo prve spominčice šele v 15. stoletju, vendar zgodnejše upodobitve niso izključene. 
V nekaterih spomenikih gotskega slikarstva s konca 14. stoletja najdemo upodobljene drobne modre cvetlice, ki bi utegnile biti spominčice, a je zaradi stilizirane oblike cvetov nemogoče z gotovostjo trditi, za katero vrsto rož gre. 
Umetniška svoboda srednjeveških mojstrov ali nezadostno poznanje rastlinskih vrst so v številnih primerih krivi za nerazpoznavnost cvetlic, ki sta jih ustvarila čopič ali dleto, in postavljajo sodobne raziskovalce cvetlične ikonografije pred nerešljive probleme. 
V primeru spominčic je stvar dodatno otežena, saj so jih nekdaj radi zamenjevali z zdravilnim jetičnikom (Veronica officinalis L.), ki ima podobne modre cvetove kot spominčica. 
(Marsikje jetičnikom še danes zmotno rečejo spominčice!) 
Ker je bil jetičnik v srednjeveški ikonografiji uveljavljen simbol odrešenja in hkrati ena od priljubljenih Marijinih rož, je v likovni umetnosti poznega srednjega veka dokaj pogost. 
Zamenjave s spominčico so pri manj natančnih mojstrih povsem razumljive, toliko bolj, ker je spominčica prav tako ena od marijanskih cvetlic, ki lahko v okviru krščanske tradicije simbolizira tudi odrešenje. 
Po drugi strani pa je jetičnik, ki so ga zmotno enačili s spominčico, prevzel njeno simboliko zveste ljubezni in spomina, tako da strogo ločevanje med obema rožama z ikonografskega vidika marsikdaj niti ni nujno potrebno. 
Zmeda v zvezi z drobnimi modrimi cvetkami se je v veliki meri nadaljevala še v renesansi in šele mojstri baročnih tihožitij, ki so z izostrenim posluhom za življenje rastlin poskušali na svojih slikarskih platnih čim bolj zvesto slediti naravi, so dokončno razrešili dilemo. 
Spominčice baročnih slikarjev se jasno ločijo od jetičnikov; zaradi naraščajoče priljubljenosti so jih sčasoma skoraj čisto izpodrinile in tako svoj literarni sloves uveljavile tudi v likovni umetnosti.

Tulipan ima v evropski ikonografiji manj opazno mesto kot druge znane rože, ki krasijo vrtove širom po stari celini. 
Razlog za to, da je v nasprotju s široko priljubljenostjo njegova simbolika precej skromna, tiči v dejstvu, da je tulipan v evropsko kulturo in likovno umetnost vstopil zelo pozno. 
Podatki o tem, kdaj naj bi prišel v Evropo, si nekoliko nasprotujejo, vendar drži, da je bil še v začetku 16. stoletja v večini evropskih dežel neznan. 
Zato pa se je njegov prihod ob koncu istega stoletja sprevrgel v pravi triumf: med navdušenimi ljubitelji rož je čez noč postal simbol lepote, razkošja in pravljičnega bogastva. 
Petični navdušenci so bili pripravljeni čebulice redkih vrst odtehtati v zlatu. 
In ne samo to; iz trgovskih zapisov izvemo, da so tulipani na holandski borzi dosegali vrtoglave cene. 
V posameznih primerih so zbiralci za nekaj čebulic odšteli toliko kot za meščansko hišo ali srednjeveliko jadrnico! 
Nič čudnega ni, da je tulipan postal simbol bogastva, a tudi napuha, nečimrnosti in ničevosti. 

Kot številni miti, ki govorijo o izvoru cvetlic, tudi mit o nastanku vijolice pripoveduje zgodbo tragične ljubezni. 
Prve vijolice naj bi bile namreč zrasle iz krvi nesrečnega Atisa, ki ga je pogubila mogočna frigijska boginja Kibela. 
Boginja se je zaljubila v lepega mladeniča, si ga izbrala za svojega svečenika in ga zavezala k vzdržnosti do vseh žena, nimf in boginj. 
Ko se je Atis zaljubil v prelepo hčer rečnega boga Sangarija in prekršil božansko zapoved, ga je Kibela udarila z blaznostjo, v kateri se je sam skopil. 
Iz krvi, ki je brizgnila na zemljo, so zrasle vijolice, katerih cvetovi naj bi spominjali na strjene kapljice krvi. 

Herzog, Hans-Michael (izd.): The Art of the Flower: The Floral Still Life from 17th to the 20th Century, 1996 Bielefeld/Zrich


Obdobje pred našim letoštetjem

Toda rimska država je imela še dodatne urade, poznala je dodatno zajemanje davščin, izvirajoče od transporta, pretoka blaga. 
Med ozemlji po več provinc skupaj so potekale carinske meje. 
Ozemlje naše države je sodilo v drugem in delu tretjega stoletja, ko so sistem posplošeno poenotili, k ozemlju ilirske carine - portorium publicum per illyricum. 
Eden od osrednjih uradov te upravne ustanove, obsegajoče dežele med sedanjo Švico in Črnim morjem, je bil v Poetovioni - Ptuju. 
Tudi svečeništvo uradnih ali vsaj s strani cesarske oblasti podpiranih verstev je sodelovalo pri upravljanju države. 
Ta povezava je, tako kot celotni sistem upravljanja, izvirala še iz zgodnjih časov rimske republike, vrsta oblastnih funkcij je bila sprva tudi svečeniških. 
Zavest pripadnosti rimski državi je bila hkrati zavest o bogovih s Kapitola, božje čaščenje Romula, Rome - poosebljenja mesta in države. 
Posamezni cesarji so sicer osebno, zlasti v prvem obdobju, odklanjali božje češčenje zase, češčenje, ki ga je v Rim širil dvor po vzorcu vladavin naslednikov Aleksandra Velikega. 
Toda že v Avgustovem času je uradno veljal pokojni Cezar za božanstvo (glej Verstvo). 
Pozneje je postal cesarski kult pomemben pripomoček za povezovanje velike in raznolike države. 
Svečeniki tega kulta - augustales - so bili pomemben člen v krajevni samoupravi in oblikovalci javnega mnenja v mnogih pomembnih zadevah. 
V težkih časih poznorimskega obdobja so tovrstnim svečenikom stopili ob bok svečeniki sončnih in zvezdnih verstev, posebno v čislih pri cesarjih z Vzhoda. 
Naposled so bili duhovni krščanskih občin razsodniki in vodje tudi za posvetne zadeve v skupnostih, ki so se morale znajti v novih razmerah, ko so bili stiki z Italijo večkrat pretrgani tudi za daljši čas.

Vse, kar smo dosedaj opisovali iz zapletene zgradbe rimske države, je povzeto iz pisnih virov. 
Vendar nam o tem področju nekoliko, čeprav bi se moglo zdeti neverjetno, pričajo tudi tvarni viri. 
Da so posamezne funkcije iz upravnega sistema omenjene na napisih, bi se nam zdelo pač še verjetno. 
Morda se nam zdi že bolj presenetljivo, da o mejah provinc ali mestnih ozemelj poročajo v nadrobno največkrat napisi. 
Eden izmed najstarejših na naših tleh najdenih napisov, najden tako rekoč na sedanji državni meji pri Jelerjih nad Koprom, omenja municipij. 
V Avgustovem času je bila tudi Aegida, tedanji Koper ali Sermin municipij, ki so ga kmalu (med leti 4 in 14 po Kr., Šašel 1992, Guštin in sod. 1989) priključili ozemlju Trsta - Tergesta. 
Pisci napisa so torej imeli v mislih prvo ali drugo ozemlje. 
Pri tem je pomembno, da nam ta napis dokazuje majhno ozemlje, upravljano še v času in na način rimske republike. 

Poleg opisanega pa upravičeno domnevamo, da je stalo skozi rimski čas po deželi tudi dokaj pravih vasi. 
Te so ostale po zasnovi vez med prazgodovinskimi in poznorimskimi utrjenimi naselji. 
Bile so preprost niz bivališč. 
V zgodnjem času so bile še ostanek prazgodovinskih, zlasti planih, torej neutrjenih naselbin, pozneje pa so bile v nam bližnjih provincah predvsem bivališča naseljenih nerimskih, torej barbarskih plemen izza meja rimske države. 
Pri nas tistega majhnega števila stavb, ki jih že poznamo in bi jih mogli označevati kot tako naselje (morda Mengeš, obcestni del v Slovenski Bistrici, Dolga vas pri Lendavi), ne označujejo predmeti vsakdanje rabe tujega izvora, zato naše raziskovanje v tej smeri tava še v veliki negotovosti. 
Samo zakonitosti stvari same nam narekujejo verjeti, da vsa naselja v krajini niso razvila ali dobila določenega obrtnega, trgovskega, kmetijskega, verskega ali upravnega stržena medkrajevnega pomena, ampak da so nekatera ostala soseske ljudi na enakem, navadno nizkem družbenem položaju. 

O naštetih načinih oblikovanja stavb, sestavljanja posameznih likov in enot pričajo tudi bolj ambiciozno oblikovani nagrobniki, denimo ti, ki so, dokaj verjetno dejanski podobi ustrezno, iz posameznih marmornih členov spet sestavljeni v Šempetru v Savinjski dolini.

Rekli smo že, da nam tvarni viri komaj pomagajo sklepati tudi o obstoju drugih umetnostnih zvrsti. 
Vendar pričajo. 
Našli so koščene tulce, člene piščali, koščene ploščice, mogoče nosilce strun, bronast tulec, mogoče vez z brenkala ali celo piščal z orgel. 
Dodati moramo, da dejstvo, da so glasbila tudi upodobljena, dodatno potrjuje nadvse naravni sklep, da so bila razumljena, prisotna v življenju in raznolika: brenkala, piskala in tolkala. 
Še bolj trenutna in neulovljiva je pesem, brez katere ni nobene človeške skupnosti. 
Ritmika ornamentov je dokaz, da je bila tudi v rimskodobnega prebivalca naših krajev globoko vsajena želja po ritmu plesa in ploskanja. 
Grški napis z Panorame v Ptuju (najnovejše o napisu Šašel Kos 1980) ima nad črkami nekajkrat pike; ti naglasi so znani tudi drugje in so narekovali ritem merjenega besedila. 
Ob v kamen vklesanem nagrobniku nas zanima, komu in zakaj je bilo treba svetovati način branja. 
Lahko da je klesar verze pač preklesal po predlogi na papirju, po predlogi, ki je ni niti povsem razumel. 
A kaj, če je bilo ob spominskih in verskih obredih na grobu ob določenem dnevu v navadi tudi petje ali recitiranje speva, ki je bil zapisan na nagrobnik, pa so bili znaki pevcem in recitatorjem v pomoč? 
Pisni viri govore več o besedni umetnosti. 
Brez določene vzgoje o pomenu besedne umetnosti, ki je bila globoko zasidrana v posameznih okoljih, bi ostal nem tudi prvi izpričani pisatelj na naših tleh, poetovionski škof sv. Viktorin. 
Da je bilo temu res tako, priča tudi nekaj umetelno oblikovanih in merjenih napisov, brez dvoma le drobec tistega, kar je bilo nekoč na napisih mogoče brati. 
V Emoni je, denimo, dal vklesati mož suženjskega stanu Atimetus merjen napis svoji tridesetletni ženi Urbani (AIJ 199, glej tudi Družina). 
Verzi z nekaj merskimi in besednimi napakami so, rekli bi, neizmerno daleč od izpovedne moči Propercijeve (Sextus Propertius, 40 - 15 pred Kr.) 
Kraljice elegij, vendar toliko stopenj niže je stala tudi emonska suženjska družina od ugledne družine v Rimu. 
Pa vendar za drobec hipa tudi v slovesu od Urbane zatrepeta čustvo enako živo ... 
Pomemben dokaz o moči izročila besedne umetnosti je nadalje najmlajši pri nas ohranjeni rimski napis, nagrobnik, vzidan v cerkev sv. Pavla v Preboldu, nagrobnik škofa Gavdencija, skoro zanesljivo iz Celeje (glej tudi Verstvo). 
Napis beremo za akrostihom s škofovim imenom:

Ko se razgledamo po legi najdišč umetnostnih tvorb v krajini, ugotovimo, da je bila skupina izdelkov, ki so bili vzorom bliže, bliže umetnostnemu snovanju v sredozemskih deželah, najdena predvsem v večjih mestih in ob obali, vendar so posamezni izdelki te vrste, zlasti izdelki manjših mer, oblikovani uporabni predmeti, nakit, oprema hišnih svetišč in oltarčkov prišli na dan tudi globoko po deželi. 
Naročniki modnih novosti so bili gotovo predstavniki srednjega in višjih slojev, toda tudi v odmaknjenih zaselkih so želeli - in mogli - ohranjati vsaj malce stika z dogajanjem v najbližjih središčih. 
Tisto, kar se pa že po obliki kaže povezano s posameznimi pokrajinami - kamnoseštvo na Igu, na Dolenjskem, ali Gorenjskem, v zasavskih hribih, pa tudi v posameznih spoznanih delavnicah noriško-panonskega kroga, enako kot zvrsti na posamezne pokrajine vezanega oblikovanja in krašenja lončene posode - je moglo zrasti samo v določenem okolju in je tam tudi živelo in umrlo. 
Želje in moči za kakršnokoli umetnostno izražanje potemtakem v nobenem okolju ni manjkalo, vsak okoliš se je mogel vsaj na kak način po svoje izraziti, vsak sloj je imel za svoje trenutke duhovnosti ali sprostitve svoja izrazna sredstva in moč, le žal jim z našimi možnostmi raziskovanja ne moremo slediti. 
Velja omeniti še nekaj, kar se nam v naših časih lahkega pretoka informacij zdi nekoliko čudno: malovredni posnetki monumentalnih stavb, slavolokov, svetišč ali pristanov, na novcih ali lončenih kalupih za obredne kruhke, slabi, šablonasti plešoči Sileni ali počivajoči Herakli na lončenih posodah in amorčki na oljenkah so opravljali, prav tako kot vzorčne knjige za reliefe, tudi mogočno izobraževalno delo. 
Tako se je širila likovna govorica iz velikih središč, tako so se tudi širile vsebine iz mitov klasične literature. 
Potreba po bajanjih je bila tudi tedaj, kot v vseh dobah, velika in vselej, tudi v suženjskem bivališču, se je našel kdo, ki je znal ob Heraklovih prilastkih na bronastem okovu, ob Panovi piščali in trakovih Menad na reliefu oljenke praviti o težkih preskušnjah junaka, o orgiastični zamaknjenosti plesa. 
In za trenutek se je razblinila sivina vsakdana, hrepenenje je dobilo nove oblike ... 

Namizna posoda to misel še jasneje potrjuje, saj je je bilo še več uvožene in namenu primerno oblikovane kot med kuhinjsko. 
Krožniki raznih velikosti in skodelice so na italski mizi sestavljali pogrinjke, ki so v njih pripravljeno hrano razkosavali in postavljali na mizo, vsak jedec si je pa sestavine potem dokončno začinil na svojem krožniku s pomočjo pridatkov v skodelicah. 
Ko natanko pogledamo posodo, ki so jo postavili kot popotnico v grobove, zlasti v 1. in zgodnjem 2. stoletju v Emoni, v Celeji ali v Poetovioni in manjših krajih, vidimo, da so tak sestav pogrinjkov spoštovali tudi v pogrebnem obredju. 
To priča, da so vsaj v določenih krogih in v določenem času jedli na italski način tudi v vsakdanjem življenju (k vprašanju tudi Plesničar Gec, Kuhar 1996). 
Morda so bili taki obedi kdaj tudi v naših krajih, prav gotovo kje ob Rižani, ker so tam rasle oljke, kdaj pa tudi v mestih po notranjosti, sestavljeni tako preprosto, kot sta v Ovidovi pripovedi (P. Ovidius Naso, 43 pred Kr. - pribl. 18 po Kr., mojster pesniškega sloga) ubožna Filemon in Bavcis postregla za predjed k svinjini z zeljem svojima božanskima gostoma: "Ponitur hic bicolor sincerae baca Minervae/ conditaque in liquida corna autumnalia faece/ intibaque et radix et lactis massa coacti/ ovaque non acri leviter versata favilla/ omnia fictilibus ..." 
(Samo v lončeni posodi je bil pogrinjek vloženih zelenih in črnih oliv, sadeža Minervi posvečenega drevesa, jesenskih drnulj v kisu, redkve, sira in jajc, še oprašenih z lahkim pepelom z ognjišča). 
Nemara so mnogi obedi potrjevali na ptujski oljenki zapisano trditev Pane vinu radic pavperis cena, ki se glasi v Sovretovem prevodu: Kruh, vino in redkvica, revežu večerjica. 
Sem in tja so pa gotovo tudi pekli mladega prašička prav umetelno dvakrat nadevanega, tako nekako, kot še danes narede v okolici Rima priljubljeno delikateso ali kot nam opisuje avtor rimske kuharske knjige (tudi Slapšak S. 1989) iz 4. ali 5. stoletja, ki je dobila ime po slavnem sladokuscu Apiciju iz 1. stol. po Kr.: Porcellum farsillem duobus generis: curas, ... ornas. 
Antequam praedures, subaperies auriculam sub cutem, mites impensam Terentinam .... exprimes in aurem quantum ceperit. 
Postea ... praeparabis aliam impensam. 
Sic facies: teres piper, ligusticum, origanum, laseris radicem modicum, suffundes liquamen, adicies cerebella cocta, ova cruda, alicam coctam, aucellas. 
Nucleos, piper integrum, liquamine temperas. 
Imples porcellum ... et fiblas. 
Cum coctus fuerit, exornas, perunges et inferes. 
(Dvakrat nadevan odojek se torej, potem ko je očiščen, takole - malo skrajšano - pripravi: preden je zapečen, je treba pod ušesom zarezati pod kožo in v to odprtino iztisniti nadev na Terentijev način. 
Potem je treba pripraviti še drugi nadev: streti poper, luštrek in druge dišave, začiniti z ribjo kvašo, dodati kuhane možgane, surova jajca, kuhan zdrob, meso malih ptic. 
Naposled je treba dodati še orehe in poper v zrnju, namočene s kvašo. 
S tem se nadeva odojek in spne. 
S pečenega se pobere vrvice in sponke, ga še lepo prelije z maščobo - in nese v obednico). 

Igralne kocke, take kot z njimi igramo še danes, in ploščate kamne ali ploščice, še danes v rabi pri raznih izvedbah igre "dama", večkrat srečamo med zanesljivo rimskimi predmeti. 
Najdene v ruševinskih plasteh iz naselbin so dokaz, da so si znali tudi tedaj krajšati čas z družabnimi igrami. 
Najdene kot pridatek v grobu smo najraje razlagali, da so pač spremljale strastnega kvartopirca ... 
Toda kaj, če so imele ob pogrebu nalogo potrditi vso usodnost konca, tako kot ga je v politiki izrazil znameniti Cezarjev stavek "alea iacta"? 
Tudi za pokojnika so sojenice vrgle kocke in meta ni več mogoče spremeniti ...

Še bolj kot razumevanje napisane latinščine nam o stopnji porimljanjenja, vsrkavanja kulturnih in civilizacijskih načel govori znanje pisati. 
Na posodah vkracani napisi, nekaj črk na stenskem ometu nam dokazujejo, da so mnogi to znali. 
In mero na posodo ali ime na boljši krožnik, da se v skupni shrambi ali kuhinji vsega vojaškega oddelka ni izgubil, tega pač nista pisala bogataš ali modrijan! 
Torej so znali preprosteži že v l. stoletju s pridom rabiti prednosti pisanja. 
Raba denarja in mer pa potrjuje, da je bilo znanje osnovnih matematičnih operacij še mnogo bolj razširjeno kot pisanje. 
Najdišča vseh tovrstnih dokazov so tako daleč raztresena po deželi, da moramo sklepati, kako je rimska doba naše kraje z nekaterimi svojimi novostmi res dodobra spremenila.

Drnovo pri Krškem: Sledovi obcestnega naselja, zraslega na starem savskem bregu. 
Verjetno je v rimskem času zaradi prometa k sebi pritegnilo glavnino dogajanja iz prastarega in bogatega seliščnega prostora med Savo in Krko in tako dobilo tudi ime predrimske oblike, verjetno iz keltske jezikovne zakladnice. 
Mestne pravice in polno ime municipium flavium Latobicorum Neviodunum je dobilo ob koncu 1. stoletja. 
Raziskave so razkrile zlasti središče z večjim stebriščem na bregu, vodovod, ki je držal do zajetja v Gorjancih, in obsežna grobišča, tudi sledovi zidanih in poslikanih grobnic ter rečno pristanišče (Petru S. P. 1978). 
Najdbe so v Narodnem muzeju in Posavskem muzeju. 
Za ogled: konservirani temeljni zidovi, stebrišče in deli obrežnih kamnitih kvadrov rečnega pristana v sedaj suhi stari savski strugi.

Valična vas: na starem naselbinskem območju najden, zdaj v cerkvi sv. Martina shranjen posvetilni oltar, ki ga je dal postaviti oficir 10. legije v letu, ko sta bila konzula Sabin in Venust (l. 240 po Kr.).

\uri} B. 1991, Noriško panonska proizvodnja nagrobnih spomenikov in trgovina z marmornimi izdelki, disertacija FF Ljubljana

Horvat J. 1990, Nauportus - Vrhnika, ZRC SAZU IZA 16, Ljubljana

Klemenc J., Kolšek V., Petru P. 1972, Antične grobnice v Šempetru, Katalogi in monografije 9

Mikl Curk I. 1997, Iz materialne kulture k vprašanjem verstva in premožnosti na slovenskem ozemlju ob koncu 4. stol., Arheol. vestnik 48 179-189

Osmuk N. 1987, Die Bronzeplastik von Kobarid, Archaeologia Jugoslavica 24, 57-79

Šašel A. in J. 1963 in 1978, Inscriptiones latinae ... 
Situla 5, Situla 19

Šašel J. 1972, Problemi naseljevanja vzhodnoalpskih Slovanov, Kronika 20, 3-6

Šašel Kos M. 1995, Iuppiter Depulsor - a Norican Deity, Živa antika 45, 371-382

Obleka in noša


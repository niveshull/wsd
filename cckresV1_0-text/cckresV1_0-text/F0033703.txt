Ideološko podlago evropske prehranjevalne shizme je po propadu antike prevzelo nase krščanstvo. 
S širitvijo z juga na sever in s prekrščevanjem barbarov na severu je intenzivno spreminjalo tudi njihove prehranjevalne navade. 
Kruh, ki ima zelo pomembno vlogo v krščanskem obredju, je postal simbolno in tudi realno osrednja evropska jed. 
Krščanstvo je promoviralo in vzdrževalo sveti in posvetni kult kruha na veliko načinov, tudi tako, da je ritualiziralo prošnje in zahvale za vsakdanji kruh. 
In čeprav krščanstvo pogosto uporablja izredno vratolomno metaforiko, ki omogoča prav neverjetne interpretacijske izvedbe, je večina najpogostejši rotitveni obrazec »daj nam danes naš vsakdanji kruh« prav gotovo razumela povsem dobesedno, tj. v najbolj doslednem nutritivnem pomenu. 
Kruh kot najbolj vsestranska in središčna jed je tako religijsko močno podprt prodiral na sever evropskega kontinenta in »prekrščeval« barbarske mesojedce v spokorjene kruhojedce. 
Montanari navaja, da je v 11. stoletju, ko je bila praktično že vsa Evropa pokristjanjena, tudi kruh postal »politično najkorektnejša« in obvezna sestavina dnevnih obrokov na celotnem kontinentu. 
Skratka, ne samo »lomljenje«, tudi uživanje kruha je postalo znamenje krščanskega življenja in prehranjevanja. 

Rekli bi torej lahko, da Montanari nekoliko precenjuje vpliv krščanstva ali pa da podcenjuje eklektično in zlasti pragmatično naravo krščanske živilske metaforike. 
Ta je bila dosledno antikarnivorna zgolj na simbolni ravni. 
V resnici pa so številne postne zapovedi pravzaprav spodbujale mesni hedonizem, ki je zlasti ob velikih praznikih dosegal in še dosega prav »orgiastične« vrhunce. 
Seveda so v prazničnih dnevih simbolni pomeni postavljeni na glavo. 
Na veliko veselje mnogih oboževalcev prašičjih okončin meso tedaj nastopa v prvi vlogi. 
Uživanje gnjati in številnih drugih mesnin postane dejansko češčenje.7

»Vegetazione e alimentazione«, v: L’ambiente vegetale nell’alto Medioevo, Spoleto;


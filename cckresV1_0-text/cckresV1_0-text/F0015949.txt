Odgovor na vprašanje, kakšni vedenjski vzorci in sistemi vrednot so prevladovali v tradicionalni družbi in kako so se ti spreminjali v času, naj bi potrdil ali zavrnil trditev, da je »moderna« družina rezultat industrializacije in urbanizacije. 
Evolucionistične teorije so opredeljevale tradicionalno, predindustrijsko družbo kot kulturno homogeno, v kateri sta poleg razširjene družine kot edine družinske oblike obstajala en sam vedenjski vzorec – patriarhalni, in en sam vrednostni sistem – kolektivni. 
Izsledki socialnozgodovinskih raziskav, pri tem moramo poleg J. L. Flandrina omeniti vsaj še D. Herlihyja, R. Hamiltona, J. Goodyja, L. Stona, takšne podobe niso potrdile. 
Poleg raznoterosti družinskih oblik so njihove analize dokazale tudi precejšno raznoterost vsebine odnosov med družinskimi člani (med zakonskima partnerjema in med starši ter otroki so se lahko razvili zelo različni vzorci izvajanja oblasti in izražanja čustev). 
Razlike so pogojevali dejavniki kot na primer običaji in navade (ponekod je bilo v veljavi strogo ločevanje moških in žensk pri določenih vsakdanjih opravilih in ritualih, drugod pa so bile skupne postelje domačih fantov in deklet nekaj povsem sprejemljivega), težavnost življenjskih razmer (v hribovitih in z rodovitno zemljo revnih predelih ni bilo veliko prostora za močnejše sproščanje pozitivnih čustev, na bogatih rodovitnih ravnicah pa je bilo možnosti za to več) in lastniški status (intenzivnost omejevanja posameznikove svobode s strani staršev in sorodstva pri izbiri zakonskega partnerja je bila povezana z velikostjo posesti in premožnostjo družinskega gospodinjstva). 
Poleg razlik v vedenjskih vzorcih in čustvovanju v domačih skupnostih so odkrili tudi podobnosti med njimi. 
Pri tem je šlo predvsem za odsotnost vsake zasebnosti tako pri bogatih (nenamenskost hišnih prostorov) kakor pri revnih (velika utesnjenost bivališč). 

Stopnja prilagoditve novim in ohranjanja starih družinskih vzorcev se je spreminjala od enega družbenega sloja do drugega. 
Visoka aristokracija je na primer najdlje vztrajala pri »dogovorjenih zakonih«, vendar pa je bila prva, ki je sprejela in uresničila stališče, da je spolnost namenjena ugodju. 
Meščanstvo in izobraženstvo sta prva sprejela ideje o zakonu iz ljubezni, toda zadnja pripustila vanj sproščeno seksualnost. 
Začetnik oblikovanja družine, usmerjene v otroka in permisivno vzgojo, je sicer bilo visoko plemstvo, toda hkrati je dovoljevalo grobe metode discipliniranja otrok v javnih šolah. 
Delavstvo pa je bilo najdlje vezano na tip družine, v kateri so bile ekonomske odgovornosti in obveznosti porazdeljene med moža in ženo, a je bilo tudi zadnje, ki je sprejelo ideje o potrebnosti negovanja medsebojni čustvenih vezi v družini in investiranja ljubezni in denarja v otroke. 

Inštitut za medicinske vede ZRC SAZU

– (1985), »Empirična verifikacija sociološke paradigme nuklearne družine v družbi blaginje«, Družboslovne razprave, št. 3, str. 43–54. 

Rener, T. (1996), Družinski status. 
Mladina v devetdesetih. 
Analiza stanja, Znanstveno in publicistično središče, Ljubljana.


Mesena stran njegove kože je bila obrnjena navzven, kožuhasta navznoter, ni ga zeblo, zaudarjal je kot mrtev medved med črvi, njegove noge so bile zadnje tace tjulnja, njegovo premikanje je povzročalo neprijeten hrup, cmokljavo tacanje skoz spomladansko močvirje, njegovi očesi sta bili čebulici lilij, leno tleči, bila je temna noč brez luninega sija zgoraj po reki. 
Nestvor je prišel iz morskega zaliva, priplaval je po vodi. 
Jutro se je začelo šele čez nekaj ur, postajalo pa je že svetleje, toda le sobolj ga je videl, pa heremelin, svizec, vidra in drozg, ki je sedel na železni žici; dan je lezel iz lupine, "dan je ptičji mladič", je rekel nestvor.

Ta ženska je moške pred sončnim vzhodom vedno pošiljala stran, govorila je: "Pojdi zdaj, moj mož prihaja, ubil te bo, če te dobi pri meni!" 
Moški so potem jemali svoje klobuke, ob svitu so odhajali nazaj na področje, s katerega so prišli. 
Marsikateri od njih so poskušali ponovno najti hišo ženske, čutili so veliko slo po njej, želeli so videti njen obraz. 
S seboj so jemali svetilne palčke, imeli so jih skrite pod klobuki, v pravem trenutku so jih nameravali dvigniti predse, toda našli niso niti gozda s praprotnimi drevesi niti hiše s praprotno žensko. 
Pogosto so cele tedne blodili naokrog, preden so utrujeni in razcapani ponovno prišli na področje, s katerega so krenili.

Tako je nastala prva zabloda. 
Kako pa je nastal prvi prelom zaobljube? 
Prvi prelom zaobljube je nastal tako: Neke noči je imela ta ženska pri sebi dva moška, tako se je primerilo, in bilo ji je prav. 
Oba je lahko razločno videla, onadva pa nje nista videla. 
Praprotna ženska pa je tedaj uredila tako, da se noben od obeh moških ne bi slučajno dotaknil drugega, mislila sta, da vsak sam spi z žensko in nista nič sumničila. 
Eden je bil prišel skozi vrata, drugi se je bil vzpel skozi okno. 
Ta ženska je tedaj rekla v temi: "Tiho bodi, ko spiš z mano, moj mož leži v drugem prostoru, če te sliši, te bo ubil!" 
Vsak je mislil, da govori njemu, bila sta tiho, spala sta z žensko in ženska z njima. 

Čez nekaj časa je predmet rekel: "Pridita ven, na jugu smo, toplo je, nič več ne sneži, prijetno dežuje!"

Ker je bil mesec zdaj ponovno svoboden mož, je kaznoval sonce zaradi nezvestobe, uničil je lovčevo hišo in ubil mlado zalego, ki jo je ta zaplodil s soncem, ubil je otroke sonca in jih pojedel pred njenimi očmi. 
Potem je soncu rekel: "Natakni svojemu dragemu sedlo, jahala bova do meja neba!"

"In zdaj nobene besede več!" je rekel mesec.

"Že dolgo čakam nate!" je rekel ljudožerec in zlezel iz svojega drevesnega debla, človekovo čarovniško pesem je slišal že od daleč. 
Človekove puščice so zdrsnile ob koži ljudožerca, bilo je kot bi streljal v skalo, njegov nož se je zlomil ob koži nestvora. 
Moški je dneve in dneve tekel skozi gozd, ljudožerec mu je sledil, moški je splezal na visoko drevo, močni ljudožerec je tako dolgo stresal drevo, dokler ni moški padel dol in obležal mrtev. 
Ljudožerec ga je pojedel, poiskal si je nov dom, en teden je spal, spal je še en teden, spal je tri tedne, zbudil se je in bil lačen.

"Zaljubil sem se vate," je rekel, "rad bi te imel za ženo."

"In zakaj ne?"

"Kaj boš," je rekel Imook, "enkrat se bom pri tebi oglasil na kosilo."

Mladi mož je ponovno šel do dekletove hiše, ni oblekel svoje najboljše obleke niti si ni nadel najboljšega klobuka, menil je, da tega ne potrebuje več. 
Dekleta ni bilo več v hiši. 
Vprašal je: "Kje je mlado dekle, ki je živelo tu?"

Prvi kajak je bil iz zajčje kože, vedno se je potopil, "nepripraven!" so govorili, ljudje. 
Nato so zgradili kajak iz naplavljenega dračja, na pogled je bil dober, vendar je bil v veselje le, dokler je bilo na nebu sonce, pod vplivom zvezd je začel ponoči pokljati in nabrekati, to so morske živali zaznale in vedno znova zbežale. 
Ulovili so komaj kaj več kot pol potrebnega plena, ljudje so stradali, mnogi so umrli. 
Ponovno so opustili ribolov, ponovno so naročili orožje, ponovno so lovili v gozdovih in na hribih dežele, streljali so na vse od antilope do zebuja.

Potem je čajnica zaplavala mimo kopajočih se misionarjev, zaplavala je po sredi med njimi. 
Eden od njih je zavpil: "Ta ženska je naga in rdeča kot baker." 
Zaprli so oči in se potopili. 
Mladi človek se je s svojo mlado ženo vzpel na kopno, iz kravjih rogov sta skrivoma pila kravje mleko. 
Ko sta bila izpila, sta šla k njegovim staršem in predstavil jima je svojo ženo. 
Tako je v Ameriko prispel prvi čajnik.

Vsi ljudje prve ledene dobe so zdaj molili k Flatpaatu, ki so ga bili prej imenovali Letpatt, Klulookluka so imenovali Tapka, kar je v njihovem jeziku pomenilo Izsušeni želodec ali Hudič.

Jelen je šel v podolžno ladjo, zgrabil je vinčesterko, vrnil se je in ostal, s pripravljenim orožjem, na pragu podolžne ladje.

Prvi vrač je rekel: "Midva sva dva bobra, kako bi bili lahko mi bobri sovražniki jelenov?"

"Veliki Duh," je rekel Elil, "me je v svoji božanski hudobiji izstrelil v klet prostora, vendar pa bom jaz izumil svoje lastno kurilno orodje!"

Včasih v Ameriki ni bilo nobenih šivalnih strojev, izumitelj in tovarnar Singer se še ni bil rodil, torej so morali obleke izdelovati na roke, mnogi so se našli, ki so znali šivati, predvsem ženske; moški so hodili na lov, nastreljali so kožuhov in kož, ženske so ta material narezale, šivale so ga skupaj z lososovimi kitami ali uplenjenim sukancem, za svoje soproge hlače, zase krila. 
Otroci so takrat naokrog tekali goli, tako so jih navajali na pomankljivosti narave. 
V mrzlem letnem času so seveda ostajali v hišah pred kamini, tam jedli, pili, sanjali ali pozorno poslušali pripovedi odraslih, stare povesti o mostu čez Beringovo cesto, sago o dolgi lestvi, ki je segala do severnice, ali nenavadno zgodbo o moškem peščene barve, v železniškem vagonu peščene barve. 
Ta moški peščene barve, pravijo, je imel potovalko peščene barve in revolver peščene barve, s katerim je med vožnjo iz vlaka streljal na druge moške peščene barve, vendar ni nikoli nikogar zadel, ker jih je bilo v puščavi peščene barve komaj zaznati.

Moški mu je odvrnil: "Kako je mogoče, da sediš na vrhu ognjenega zublja, pa ne zgoriš?"

Vnuk hčere Velikega Duha je obljubil, in vrača sta dala svojo zdravilo na stran, skupaj z vnukom hčere Velikega Duha sta začela riti po blatu. 
Čez nekaj časa je prvi vrač rekel drugemu: "Tole blato je videti kot hrenova omaka!" 
Ko je vnuk hčere Velikega Duha to slišal, je stekel stran, preplaval je reko in vpil: "Hrenova omaka, hrenova omaka, hrenova omaka!" 
Toda, ko je bil prispel domov, je ime jedi zopet pozabil, kozarci za vlaganje pa so se med plavanjem potopili. 
Svoji ženi je rekel: "Skuhaj mi to, kar mi je dala tvoja mama za na pot, namreč to, kar se je potopilo!"

Njegova žena je rekla: "Kaj je bilo to, kar ti je skuhala moja mama?"

"Pozabil sem, kako se imenuje, toda slasten okus ima," je rekel vnuk hčere Velikega Duha svoji ženi, "zato mi to takoj skuhaj, kajti, potovanje me je zlakotilo."

"Hrenovo omako!" je rekla mama.

Vsa živa bitja so bila že ustvarjena, le človek še ne. 
Veliki Duh je imel majhno hči, nosil jo je v prsnem žepu svoje obleke, vsepovsod jo je jemal s sabo. 
Ko je zrasla in postala večja, jo je posadil na svojo ramo, ni šla več v prsni žep njegove obleke. 
Hči je živela na očetovi rami, bila sta nerazdružljiva. 


Na zdaj že tradicionalnem ljubljanskem oktobrskem sejmu »Narava-zdravje« so svojo dejavnost in programe predstavila tudi različna društva za bolnike (Zveza društev diabetikov Slovenije, Društvo bolnikov za osteoporozo, Onkološko društvo, Društvo pljučnih bolnikov, Združenje humanitarnih organizacij bolnikov in bolnikov invalidov-Hobis, Koronarni klub Ljubljana, Zveza Ilko, Društvo Trepetlika, Društvo mišično obolelih Slovenije, Društvo za cerebralno paralizo...). 
V diskusiji - vodila jo je novinarka Dnevnika Milka Krapež, so predstavniki društev opozorili na vrsto pomembnih vprašanj, ki zadevajo zdravje Slovencev. 
Vsa navedena društva temeljijo na prostovoljnem delu in so nastala z namenom nudenja pomoči bolnikom in njihovim svojcem med zdravljenjem in po njem. 
V težkih trenutkih in potem, ko je bolnik prepuščen sam sebi, skupine za samopomoč poskrbijo za njegovo vključenost v socialno okolje. 
Izkušnje članov, ki si med seboj pomagajo, so zelo dragocene in tudi medicinska stroka poudarja pomen bolnikovega samonadzora bolezni. 
Društva za bolnike vzajemno sodelujejo tudi pri prizadevanju za dvig zdravstvene kulture v naši družbi. 
Da bi zmanjšali obolevnost in umrljivost prebivalstva, s številnimi akcijami opozarjajo na posledice nezdravega načina življenja in škodljivih razvad. 
Zdravstveno izobraževanje in osveščanje javnosti ter sodelovanje z mediji zato predstavlja pomemben segment njihovega delovanja. 
Po mnenju večine predstavnikov društev bi morali tovrstno izobraževanje uvesti že v osnovno šolo. 
Zdravje namreč ni samo naša pravica, je tudi naša dolžnost. 
Vendar je eno ključnih vprašanj »kako prisluhniti svojemu telesu«, s katerim bi lahko preprečili nastanek bolezni, pri nas žal še vedno preveč potisnjeno ob rob, kar potrjujejo tudi raziskave slovenskega javnega mnenja. 
Več predstavnikov društev je opozorilo na opuščanje zdravstvene preventive in na kronično pomanjkanje finančnih sredstev za njihovo dejavnost. 

Osveščanje javnosti

Pomembno vlogo pri osveščanju javnosti, predvsem mladine v zvezi s kajenjem, ima Zveza društev za boj proti raku. 
Ta si je leta 1991 zadala za cilj, da s svojim zdravstvenovzgojnim programom »Slovenija 2000 in rak« prispeva k zmanjšanju umrljivosti za rakom do leta 2000 za petnajst odstotkov. 
Število zbolelih za rakom v Sloveniji vztrajno narašča. 
Zlasti naraščajo pojavi pljučnega in kožnega raka, raka ledvic, debelega črevesa in danke pri obeh spolih, pri ženskah raka dojk, pri moških pa rakov ustne votline in žrela ter mehurja in mod. 
Največ vzgojnoizobraževalnega in preventivnega dela Zveze društev za boj proti raku in njenih društev je posvečenega bolezni dojk. 
Izdali so že več kot 50000 izvodov barvne zloženke o samopregledovanju dojk in jih razposlali vsem ginekološkim ambulantam v Sloveniji, skupaj z avdio kaseto o bolezni dojk. 
Za članice njihovih društev pa prirejajo brezplačna predavanja in edukativne preglede dojk. 
S finančnimi prispevki iz novoletnih akcij (zbiranje novoletnih čestitk) so društva pripomogla tudi k ustanovitvi novih ambulant za bolezni dojk in pri nakupu mamografov. 


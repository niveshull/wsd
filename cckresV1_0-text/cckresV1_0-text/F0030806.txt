Kot pričakuje Albert Pečar, naj bi se dela pri gradnji kanalizacijskega omrežja nadaljevala že leta 2005, za kar naj bi zagonska sredstva zagotovili v proračunu, seveda pa so se s projekti, ki bodo narejeni letos, prijavili tudi na katerega od razpisov, ki jih bo objavila EU za sofinanciranje ekoloških projektov. 
Ker gre v primeru gradnje kanalizacije v Hrpeljah za ekološko nesporno pomeben projekt, je Pečar prepričan, da bodo s prijavo na razpis uspeli in za izvedbo tega projekta, s čemer se bo na čistilno napravo priključilo še kakih 600 prebivalcev Hrpelj, uspeli. 
Zgraditev razdelilnega omrežja in sanacija kanalizacije naj bi, po današnjih ocenah, stala okrog 150 milijonov tolajrev.

Religija, cerkev in šola v dokumentih občinskih komitejev Zveze komunistov Slovenije je naslov dveh knjig, ki sta beli dan ugledali pred nekaj meseci. 
Gradivo je zbral in uredil dr. Milko Mikola, za Zasavce pa je zanimiva zlasti druga knjiga. 
V njej so objavljeni dokumenti, pravzaprav bolj ali manj čedno natipkana besedilca s partijskega in policijskega zornega kota, nekakšna ovaduška poročilca iz obdobja 1954 do 1970, nanašajoča se na vero in vernike, na cerkev in duhovnike, celo na prekrivanje zvonikov in na ovajanje romarjev na relaciji od rudarskih revirjev do Brežic. 
Izhajajoč iz omenjenih poročilc, ga za primer ni bilo večjega preplaha v revolucionarnih Trbovljah, kot tedaj, ko se je zgodila kakšna birma ali če v pevskem zboru ni bilo dovolj komunistov, da bi imeli pod nadzorom klerikalnega pevovodjo. 
Kajti klerikalizem je bil najhujši sovražnik, proti kateremu se je morala tedaj boriti komunistična oblast. 
Nič nenavadnega ni bilo zato, če so miličniki in partijski funkcionarji v 50., 60. in 70. letih tudi izza pritlehnih in nagnitih zasavskih plotov motrili na sokrajane, kdo od njih hodi v cerkev in kolikokrat, kdo pošilja mladino k verouku, obhajilu in birmi, kdo hodi k polnočnici in na romanja. 
Povsem vsakdanje naj bi bilo tudi, da so morali nekateri vohati, iz katerih hiš diši po potici in šunkah, oprezati za vogali, kdo nosi košare žegnat, pri kom se je na kosilu oglasil župnik in kakšne bonbone je prinesel otrokom. 
Poročilce o izletu v Logarsko dolino, ki so ga v 60. letih na oddelek za notranje zadeve v Celju poslali z ene bližnjih postaj milic, se je za primer glasilo: »Tako se je tudi kaplan spreoblekel v civil in skupno z ostalimi odpotoval k Logarskim sestram, ki so bile o tem že obveščene, ki so pripravile jedila in pijačo. 
Pred ko so začeli jesti, so molili in ko so končali, nato pa so zapeli par pesmi... 
Za vso hrano in pijačo so plačali 550 din.« 
Ne govorijo zaman naši stari, da ozni ni ušlo nič ... 
Danes ozne ni več. 
Vsaj take, kot je bila, ne. 
So pa razni drugi tiči povsod naokrog, ki tiščijo nosove tja, kamor jih po službeni dolžnosti, pa ne partijski ali miličniški, pač morajo tiščati. 
Take vrste tičev so novinarji, ki sicer ne motrijo ravno na sokrajane, je pa res, da si tu in tam v arhiv spravijo kakšen stavek kakšnega pomembnega velmoža ali institucije in z njim, ko se malce omedi, pozabavajo javnost.

Geo:


Kakor v mnogih drugih državah tudi v Sloveniji izvajamo nacionalno preverjanje znanja v osnovni šoli. 
To pomeni, da učenke in učenci ob koncu triletnih vzgojno-izobraževalnih obdobij osnovnega šolanja rešujejo poseben izbor nalog, ki naj pokaže, koliko obvladajo znanje, predpisano z učnimi načrti. 
Po sedanji zakonodaji se tako preverjanje opravlja ob koncu drugega in tretjega obdobja. 
Preverjanje ob koncu drugega obdobja se tako izvaja ob koncu 6. razreda devetletne osnovne šole, in sicer ga po predpisanem postopku pripravijo šole same. 
Z njim se preverja znanje iz matematike, slovenskega (na narodno mešanih območjih iz italijanskega oziroma madžarskega) in tujega jezika. 
Nacionalno preverjanje znanja ob koncu 6. razreda je prostovoljno in ga torej opravljajo le tiste učenke in učenci, ki se zanj odločijo. 
Preverjanje ob koncu tretjega obdobja se izvaja ob koncu 9. razreda. 
Tu se preverja znanje iz slovenskega (na narodno mešanih območjih iz italijanskega oziroma madžarskega) jezika, matematike in tretjega predmeta, ki ga vsako leto določi minister, pristojen za šolstvo. 
Preverjanje ob koncu 9. razreda osnovne šole je obvezno za vse učence. 
Temeljni smisel takega preverjanja znanja je, da vsi skupaj, učenke in učenci s starši, učitelji in šole, pa tudi država, preverimo, kako uspešni smo pri doseganju ciljev in standardov, določenih z učnimi načrti, ter kakšna je kakovost poučevanja in učenja. 
Tako lahko pravočasno odkrijemo morebitne pomanjkljivosti in jih sproti odpravimo, prav tako pa lahko ugotavljamo, kje smo posebno dobri ter kaj bi kazalo podpirati in razvijati tudi v prihodnje. 
Dosežki ob koncu 6. razreda so za učenke in učence lahko koristni, ker jim pokažejo njihova močna področja, pa tudi, katerim področjem bi bilo treba med osnovnošolskim izobraževanjem posvetiti več pozornosti. 
Oboje je v prid učencem in staršem pri odločanju za raven nivojskega pouka v zadnjem obdobju osnovne šole, šoli pa tudi pri individualizaciji pouka in vseh drugih oblikah diferenciacije. 
Čeprav nacionalno preverjanje znanja ob koncu šestega razreda ni obvezno, bo za večino učenk, učencev in njihovih staršev vendarle zanimivo in koristno. 
Dosežki pri nacionalnem preverjanju znanja ob koncu devetega razreda ne vplivajo na končni uspeh v osnovni šoli, na prehod v srednje šole pa le v nekaterih točno določenih primerih. 
Denimo tedaj, kadar ima več kandidatov na spodnji meji v izbirnem postopku enak seštevek zaključnih ocen iz obveznih predmetov 7., 8. in 9. razreda ter splošnega učnega uspeha v teh razredih. 
Le tedaj se upošteva tudi dosežek z nacionalnega preverjanja znanja iz slovenskega ali italijanskega oziroma madžarskega jezika na narodnostno mešanih območjih in matematike, če se učenke, učenci in njihovi starši s tem strinjajo. 
Udeležba pri nacionalnem preverjanju znanja naj bo zato predvsem priložnost, da preverite, kakšno je vaše znanje na posameznih področjih, in ga primerjate z znanjem vaših vrstnikov po vsej Sloveniji. 
Predvsem vam dosežki


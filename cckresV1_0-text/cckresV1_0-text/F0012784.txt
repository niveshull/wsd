Poražena samota

Rekel bi, da imajo v vsaki tvegani igri ali v vsakem nevarnem življenju nekatere prvine, ki so neizrekljive, da ne rečem metafizične, skoraj praznoverske in bolj malo razumske, velik pomen. 
Poznam, denimo, samotarskega pomorščaka, ki zmeraj sam pluje po morju. 
Bolivijec je, se mi zdi, in venomer pluje ... 
S seboj zmeraj nosi knjigo, ki mu jo je, ko je bil še majhen, podarila mati, knjigo s slikami. 
In če jo kam založi, se ne poda na plovbo. 
Nekoč jo je izgubil, mi je povedal neki drug samotarski pomorščak, in zato cele tri mesece, dokler se knjiga ni pojavila, dokler je ni našel, ni odplul nikamor. 
Zmeraj je na ladji, živi na njej, potuje v Brazilijo, Afriko, se vrača. 
Pripoveduje o nadvse nenavadnih stvareh, ne vem, vsekakor je zelo tvegano, kar počne. 
In pred vsemi temi nevarnostmi se poskuša pač zavarovati na takšen način. 
To je nekoliko podobno tistemu, kar počne Carlos, kar počnejo člani oborožene skupine, kar so počeli, predvsem, ko so bili že zrelejši, skratka, ko so se začeli nekoliko bolj zavedati, kaj počnejo. 
Zato on tako razmišlja. 
Jaz pa tudi, se mi zdi.

"Strah v Osamljenem možu povzroča razdejanje, počasi uničuje urnik, red, spanec ... dokler se Carlosova glava ne napolni s prikaznimi" in ga ne pahne v še hujšo osamo kot prej, še preden je v hotel sprejel ubežna aktivista - "Carlos se ne more osredotočiti na življenje, zato je njegov odnos značilen za zapuščene ljudi, ljudi, ki se izmikajo" - in njegovi bratje na tem ozemlju Strahu postanejo vsi, ki so se kakor koli znašli na obrobju družbe, vsi, ki jih je življenjska izkušnja pahnila v zakleto bolečino osamljenega bivanja, v kateri se sleherno, tudi najmanjše upanje nujno spet izlije v vodovje razočaranja. 
In prav tukaj se Carlos razlikuje, oddaljuje od svojih prijateljev, ki bi ga sicer mogli razumeti in z njim sočustvovati, saj navsezadnje so si kot skupina aktivistov delili preteklost, težko pa bi z njim delili njegovo individualno življenjsko izkušnjo, bolečino in krivdo. 
Guiomar, Carlosov najboljši prijatelj, se tega najbolje zaveda, zato mu poskuša pomagati navzlic njegovemu odklonilnemu odnosu, izmikanju in lažem. 
Poskuša mu pomagati, da bi spet našel svoj "kraj", kajti Carlos ni več povezan z otrokom, ki je nekoč bil, vezi z Obabo je skoraj povsem pretrgal. 
Je "pregnanec iz tistega paradiža. 
Ni našel ne svoje utopije, ne svoje preteklosti", ostalo mu je le domotožje po svojem "kraju" kot šibki pramen svetlobe, ki bi lahko postal dovolj močan, da bi mu pokazal pot iz blodnjaka, kot otrok, ki bi ga lahko popeljal v novo življenje, a prav otroška smrt - tu je žrtev že drugi otrok, prvi je bil tisti, ki je brcnil nahrbtnik z bombo - v verigi usodnosti je ena izmed posledic zadnjega napačnega koraka, tu pa se njegova pot nepreklicno konča. 
"Smrt nedolžnega, žrtvovanje spravnega kozlička, ki ritualno očisti družbo, pri Atxagi kaže, kako kruta je družba," pripominja J. Kortazar v svojem eseju o Osamljenem možu. 
Drugače kot prijatelji, ki so zaradi čustvenih vezi vendarle zmožni pokazati razumevanje, se odziva širša družba in zdi se, da v njej ni strpnosti, odpustljivosti in solidarnosti. 
Čeprav se Atxga zgodbe v romanu loteva kot priča, pa vseeno ne ostaja nepristranski, saj se - kot pravi Kortazar - avtor vplete že s samo izbiro téme. 
Atxaga s svojo neposrednostjo jasno opozori na nesmiselnost nasilja in smrti, na okostenelost nekaterih oblik družbene ureditve in miselnosti, obrambnih mehanizmov, ki se jih oklepajo tako širša družba kot skupine v njej in ki posameznika neusmiljeno pehajo v osamo. 


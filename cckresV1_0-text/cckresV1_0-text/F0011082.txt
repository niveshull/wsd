komentarji kulturnih vsakdanjosti

Te komentarje sem objavljal najprej v vsaki torkovi, nato v sobotni, nato v vsaki drugi sobotni in končno v vsaki drugi nedeljski številki dnevnika Republika vse od njegovega začetka v novembru 1992 do konca aprila 1995. 
Privoščil sem si le dva poletna premora, enega nekoliko daljšega - poletje je pač čas, ko človek rad pozabi domačijske težave. 
Število natančno odmerjenih znakov, ki jih je zapis lahko obsegal, je počasi naraščalo, a vselej je bil prostor obrobljen tako na tesno, da sem si lahko privoščil le vrstico gor ali dol. 
Perverzno sem užival v strogo začrtanem obsegu - od nekdaj sem metode šole kreativnega pisanja spremljal z mešanico očaranosti in ironije, a nikoli nisem imel dovolj potrpljenja, da bi jih preskušal na lastni koži. 
Tokrat sem bil prisiljen v formalno vajo, in bila je res izziv, ki je prinašal užitek.

V zadnjem času (morda gre za stranski proizvod predvolilne mrzlice?) so se v časopisju tako pričeli pojavljati nostalgični zapisi o tem, kako je bilo Društvo slovenskih pisateljev (krajše DSP) pred slovensko osamosvojitvijo motor družbenih sprememb, zdaj pa se ni oglasilo niti ob ... 
(Tu mediji navajajo različne dogodke, skupno jim je edinole, da vsi pripadajo t.i. političnemu življenju.) 
Očitki so simptomatični in vredni nekaj premisleka.

Kaj izgubljamo s takim prihrankom, se ne sprašuje, kot kaže, nihče. 
Dobrodošli v deželi prostočasovnih dejavnosti.

V Londonu sem v času knjižnega sejma skušal priti na pesniški večer v dvorani, ki sprejme 1400 ljudi. 
Ni se mi posrečilo. 
Bilo je razprodano in preprodajalci so karte ponujali za trojno ceno. 
Preprodajalci kart za pesniške večere? 
Da, da, istočasno pa so na sejmu pesniki brali pred največ desetimi ali dvajsetimi poslušalci. 

DAVEK NA KNJIGE. 
DRUGAČE

Z neskončno in neodpustljivo samoumevnostjo smo pristajali na razmišljanje o knjigi v okvirih trga, iztržka, denarja. 
Ti pogledi so bili nemara za kulturnike dobrodošli v začetku osemdesetih let, saj je tedaj slovenski literarni položaj v svoji sklepni fazi, torej pri zalaganju knjig, potreboval nekaj nujnega posodobljenja, da bi se sploh obdržal. 
Danes se velike založbe spreminjajo v trgovinske hiše, izdajanje kulturno pomembnih knjig pa prevzemajo mali založniki. 
Zato je najbrž upravičeno, da o knjigi spet pričnemo razmišljati tudi kot o nečem, kar presega svojo predmetno pojavnost in njen tržni učinek, in da se s tem premislekom lotimo tudi davka na knjige. 

Skušam miriti svoje sogovornike, razlagam jim, da so se v času pred prvimi večstrankarskimi volitvami današnji politiki razdelili po strankah bolj ali manj glede na to, katere so vodili njihovi prijatelji ali kje so bili v službi, in da je še dandanes marsikdo od članov bivšega političnega aparata brez službe, enako pa je tudi s številnimi zagrizenimi (javnimi ali intimnimi) nasprotniki prejšnjega sistema; tudi ti zaslužijo nekakšno nagrado za svoje glasove proti, zato ni čudno, da je neodvisnim strokovnjakom težko priti zraven.

Po zatišju, ki je trajalo malo dalje kot ponavadi, se je spet pričelo. 
Pritožbe stanovalcev mestnih središč čez preživahno dogajanje v teh središčih namreč. 
Za razliko od tistih, ki jih zanima živost in ki so mnenja, da se v Ljubljani (o njej tokrat govorimo) dogaja premalo za metropolo, kaj šele prestolnico, tisti, ki hočejo svoj zasluženi počitek užiti prav v mestnem centru, menijo, da se dogaja preveč in preveč naglas.

Z gledišča uporabnika je stvar jasna: hoče telefon, daljinski telefon, telefonski odzivnik, faks, modem in kar je takih reči. 
Ve, da ni nič zastonj, pripravljen je plačati razumno ceno. 
Pravniško-tehnološki vrtinci, ki se mu postavljajo na tej poti poprek, ga prav nič ne zanimajo. 
Pravica do stika, tudi telekomunikacijskega stika, se mu zdi ena njegovih izhodiščnih pravic. 
In če je ne more uresničiti, čeprav je za to pripravljen plačati, bo sumničil, da se za vsem skriva nekakšna nedoumljiva zarota. 

In tu gre nemara iskati poglavitno težavo, ki jo bo moral premagovati predlagatelj kulturniških zakonov in ob kateri mu je v tem poskusu povsem spodletelo. 
Nekako v človeški naravi je, da lažje pristanemo na optimistično vizijo prihodnosti kot pa na kri, znoj in solze, in ob Zakonu o organiziranju na področju kulture je težava seveda v tem, da formo postavlja pred vsebino, da veliko govori o različnih možnostih za zagotavljanje kulturnega delovanja, nič pa o tem, kako bo sploh zagotovljeno, da bodo vse te možnosti sploh imele kaj možnosti. 

V botaničnem vrtu v Kandyju na Šri Lanki (in nemara še kje) je zasajeno drevo, pred katerim piše: to drevo je zasadil jugoslovanski predsednik Tito tega in tega dne in leta. 
Zanimivo, katero drevo je to, ni napisano. 

Obstaja pa tudi druga možnost: ne da s svojim imenom pripomorete drevesu k večji pozornosti mimoidočega, temveč da jo drevo prinese vašemu imenu. 
Nekako tako, kot lahko ob vožnji po ameriških cestah z obcestnih tabel prebirate, kdo je prispeval za naslednjih nekaj milj take ceste. 
Res, znani ljudje se omotajo v šale in si nadenejo očala, ko gredo v trgovino, neznani pa si želijo nekaj pozornosti, namenjene njihovemu imenu. 
Warholovskih vsaj petnajst minut slave se spreminja v vsaj eno miljo ali, če hočete, vsaj eno drevo slave, pa čeprav bolj neugledne. 
Nekaterim pač ni namenjeno, da bi stopali na nove zvezde.

Veliko govorimo (največ pa govorijo iz razlogov, ki jih nemara ni potrebno posebej navajati, uradniki ministrstva za kulturo) o tem, kako bo državne subvencije nadomestil sponzorski denar. 
Začuda se take reči še ne dogajajo prav v izobilju, kadar pa se že, jih sponzor le poredko počne za dobrobit naroda in prihodnost kulture. 
To se ga vendar ne tiče! 
Mnogo raje se ga poloti t. i. slejkovski sindrom: neokusnost razkričave sponzorjevega zaščitnega znaka docela prekrije delo, ki mu finančni prispevek pomaga na dan. 
Rečeno v besednjaku naše vzporednice: tabla z imenom preraste drevo. 
Prav zanima me, ali radodarnim sponzorjem to prinese kaj titovskega počutja.

VIRUS CUNJAK

Berem knjigo vzhodnoevropske proze, naslovljeno Description of a Struggle, Opis boja, ki jo je za ugledno založbo Picador pripravil Michael March, pesnik in urednik Penguinove antologije vzhodnoevropske poezije Child of Europe. 
Nedvomno, med triinštiridesetimi besedili v tej knjigi jih je veliko zanimivih, literarno močnih, prepričljivih, osupljivih, doslej neznanih branj. 
Uvrščanje manj uspelih zgodb, recimo kakšne ideološke trivialnosti, je pač čer, ki preži na vsako knjigo take vrste in ki se ji nemara ni mogoče scela izogniti. 
Tudi to, da so Slovenci, Hrvati in Srbi (za razliko od Čehov in Slovakov ali baltskih narodov) uvrščeni v skupno poglavje in bo le bralec drobnega tiska in biografskih opomb razbral, kdo kam sodi, zanesljivo bolj moti nas kot koga drugega. 
Knjiga bo predstavila vrsto velikih avtorjev vzhodnoevropskih književnosti bralcem, ki se z njimi praviloma še niso srečali, in to pomeni pomemben odstop od siceršnje prakse. 
Marchov izbor je bil, kolikor lahko sodim po književnostih, ki jih pobliže poznam, dober. 
Pričakovan.

Najbolj priljubljen med njimi, Khaled, je včasih vsako posneto skladbo med inštrumentalnim uvodom napovedal nekako takole: "Izdaja založbe Magreb ... 
Poje Cheb Khaled." 
Doda še kaj o producentih, potem zapoje. 
Nenavadno, da nihče od marksističnih estetov ni slišanega uporabil v dokaz tezi o neogibnem žigu procesa izdelave na kulturnih proizvodih. 
Morda pa niso bili dolžni prisluhniti množičnim kulturam socialističnih dežel?

Vem, idealiziram; v resnici se negativne energije nad pokrajinami ne razblinjajo nič počasneje kot človeški spomin. 
Vietnam in Kambodža sta že priljubljeni popotni smeri; plaže Vzhodnega Timorja spet gostijo tuje kopalce; angleški turisti se bodo počasi vrnili v Dubrovnik, ime se jim je še bolj vraslo v spomin; in slejkoprej bodo kavni mlinčki s sarajevske tržnice spet pristali v stranskih žepih štoparskih nahrbtnikov kot najprimernejše darilo za starše, ki so sponzorirali potovanje. 
Spominjajo se samo tisti, ki so bili tam, ko je pokalo in bobnelo; samo tisti bodo še leta hodili po ulicah svojega mesta vselej pripravljeni na skok v kritje. 
Mi, ki smo gledali lokalizirane apokalipse na televizijskih ekranih, smo se navadili na periodično ponavljanje vojn zdaj tu, zdaj tam na svetu. 
(Bolj cinični med nami so že vzeli v račun, da po verjetnostnem računu pridemo tudi mi enkrat na vrsto, in se, vsaj bolj podjetni med ciniki, morda že pripravljajo na izkoristek teh nekaj minut svetovne medijske pozornosti, ki jih bodo deležni.) 

Ne le izkustvo vere, tudi izkustvo groze in trpljenja je očitno nekaj, česar ne moremo obravnavati racionalno in pri čemer smo prepuščeni osebni skušnji. 
Naj iz televizijskih foteljev še tako vpijemo, da smo proti vojnam, ubijanju, preganjanju - naše besede nimajo enake teže kot besede tistega, ki je vojno izkusil. 
Res se jih bolj sliši - a morda zato, ker tistim, ki so vojno izkusili, ni več do besed.


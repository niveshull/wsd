Zaradi zaščite vodnih virov je gradnja čistilne naprave v občini Šmartno ob Paki nujna. 
Na spodnjem povodju reke Pake sta namreč dva vodnjaka s črpališči, iz katerih priteče okrog 12 litrov pitne vode v sekundi. 
S to vodo oskrbujejo gospodinjstva v občini Šmartno ob Paki, deloma pa tudi v občini Šoštanj. 
Trenutno se odpadne vode z območja občine izlivajo v reko Pako, ta pa se nato v Podgori izliva v Savinjo, ki napaja podtalnico, iz katere se oskrbujeta s pitno vodo občina Žalec in mestna občina Celje. 
Z izgradnjo čistilne naprave želijo v občini Šmartno ob Paki v prvi fazi omogočiti čiščenje odpadnih voda iz tistih naselij v občini, ki so že priključena na kanalizacijo, torej iz naselij Podgora, Rečica ob Savinji in Šmartno ob Paki. 
Po zaključeni tretji fazi pa bodo na čistilno napravo priključena še naselja Skorno, Gorenje, Paška vas, Gavce, Veliki Vrh, Mali Vrh in Slatina, morebiti pa tudi Letuš in naselje Letuš v občini Braslovče.

Aktiv kmečkih žena Šaleške doline pripravlja za članice v zimskih mesecih, ko je na kmetijah nekaj manj dela kot v drugih mesecih v letu, strokovna predavanja in tečaje, pa tudi razne oblike druženja in strokovne izlete. 
Kot je povedala Andreja Tot, ki je že dve desetletji mentorica aktiva, so letošnjo zimo pripravili strokovna tečaja o peki kruha in peki potice, zdravstveno predavanje pa so namenili krvnemu tlaku. 
Sicer so tudi letos poskrbeli za organizirano kopanje članic v Termah Topolšica, obiskale pa so tudi že tovarno BSH Hišni aparati v Nazarjah. 
Maja so že drugič sodelovale na 7. razstavno-prodajnem cvetličnem sejmu v Velenju. 
Skoraj vsako leto sodeluje nekaj članic na razstavi Dobrote slovenskih kmetij na Ptuju. 
Članice Aktiva kmečkih žena Šaleška dolina sodelujejo tudi na kmečkih praznikih oziroma narodopisnih prireditvah, ki jih pripravljajo v krajevnih skupnostih, kjer živijo.


coller – fr. prilepiti, zlepiti, postaviti tik ob.

Oba slikarja kubista sta še istega leta svoje delo usmerila v razvijanje možnosti, ki jih je ponudil kolaž. 
V samo nekaj mesecih je Picasso ustvaril na stotine kolažev, iz katerih so vse bolj izginjali »slikarski vložki« in so bili sestavljeni le še iz različnih papirjev. 
V primerih, kot je npr. Kozarec in steklenica Suze, že lahko govorimo o čistem kolažu, saj je večina podobe sestavljena iz izrezanih koščkov papirja in je le kozarec iz naslova nakazan z nekaj potezami, narejenimi z ogljem. 
Steklenica pijače Suze in miza sta kubistično prikazani z barvnimi papirji (belim, modrim in črnim), ki izstopajo iz (danes) porumenele površine, ki jo sestavljajo časopisni izrezki in fragmenti stenske tapete. 
Etiketa, odlepljena s steklenice, označuje pijačo in časopisni izrezki z novicami o protivojnih demonstracijah so dokument časa. 
Zato jih ne opazujemo zgolj kot likovni element, ampak jih lahko razumemo tudi kot umetnikovo stališče do svetovnih dogodkov. 
Vsakdanji predmeti so vdrli na slikarsko površino, kjer so klasično polje, strukturirano z likovnimi elementi in ustvarjeno z barvami in čopiči, nadomestili z lastno zgodovino, komentarjem in časovno komponento. 
Tako zasnovan kolaž je bil diverzija na stoletne vrednote slikarstva, saj je pod vprašaj postavil kult »umetnikove roke«, pomen in smisel obrtnega obvladovanja slikarskih veščin in vlogo slike kot umetniškega objekta. 
Če je bila renesančna slika ustvarjena kot okno v svet in so baročni umetniki iluzijo prostora, ustvarjeno na dveh dimenzijah pravokotnega nosilca, privedli do skrajnosti, je kolaž prostorsko dimenzijo zamenjal s časovno komponento.

Tudi med italijanskimi slikarji futuristi je imela estetika kubizma in tehnika kolaža večji vpliv, kot so ga bili včasih sami pripravljeni priznati. 
Skupino umetnikov, ki so se leta 1909 zbrali okoli Filippa Tomassa Marinettija, je povezovala namera vključiti umetnost v dinamiko sodobnega življenja. 
Zato ustvarjanje niso omejili le na slikarstvo, ampak so prav nasprotno, futuristična dela svoj polni izraz našla šele v javnih nastopih, ki so bili skupek elementov gledališča, kabareja, kakofonične glasbe, poezije in namernih provokacij. 
V njih so slavili hitrost, tehnološki napredek in vse tisto, kar je bilo povezano z dinamiko vsakdana in je stremelo k (utopični) prihodnosti. 
Po letu 1911 se je v likovni izraz večine slikarjev futuristov naselilo kubistično fragmentiranje slikovne površine in šele s temi, po svoje razumljenimi in za lastne potrebe prilagojenimi elementi kubistične slike, so tudi njihova dela dosegla polno sintezo želenih vsebin in vizualnih učinkov. 
Marinetti je leta 1914 izdal zbirko zapisov z naslovom Zang Tumb Tuum, v kateri je eksperimentiral z nizanjem besed, ki je bilo v popolnem nasprotju s klasično stavčno sintakso, slovničnimi pravili in pojmi skladnega in primernega. 
Še več, uporabljal je besede brez vsebinskega pomena, onomatopoetične skovanke, številke in znake, ki so bralca nagovarjale predvsem z svojo zvočnostjo in vizualno podobo, kar je še podkrepil z uporabo različnih tipografij in velikosti črk. 
Svojo poezijo je poimenoval parole in libertà, osvobojene besede, za podobo knjige pa bi lahko rekli, da je s kontrastno uporabo različnih tipografskih elementov sledil logiki tehnike kolaža. 
Seveda tu ne gre za lepljenje v smislu, ki opredeljuje kolaž, gre namreč za čisto tiskarsko sopostavljanje različnih tipografij. 
Vendar v prid tezi, da se je Marinetti zavedal pomena kolaža, govorijo pravi kolažni izdelki, ki so spremljali publikacijo. 

Konec leta 1913, v času, ko so nastali prvi asemblaži Picassa in Tatlina, je francoski slikar Marcel Duchamp z višine enega metra na platno spustil tri niti sukanca, dolge natančno en meter. 
Niti so na podlago seveda padle v naključni legi, na katero slikar ni mogel in ne želel vplivati. 
Sukanec je potem Duchamp utrdil na nosilcu, pobarvanem platnu, ki ga je razrezal na tri enako široke in dolge trakove, te pa pritrdil na steklene plošče. 
Krivuljasto obliko, ki so jo ustvarile niti je uporabil za oblikovanje treh lesenih letvic, vse te elemente pa je vstavil v skrbno izdelano leseno škatlo. 
Delo je naslovil 3 nitne enote in ustvaril asemblaž, s katerim je dregnil v samo srčiko človeške potrebe po operativni racionalizaciji lastne biti. 
Mersko enoto, ki jo je človek določil na podlagi nekih (ne nujno najbolj očitnih) izhodišč, je postavil pod vprašaj; niti so bile še vedno dolge en meter, vendar s tem, ko se je premica prelevila v krivuljo, se je izgubila tudi dejanska identiteta metra, kot dolžinske enote. 
Zato pa so nitne enote za avtorja postale merodajni element in jih je Duchamp uporabljal kot osnovno mersko enoto pri konstrukcijah novih del. 


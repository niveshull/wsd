Eric Wolf se je preučevanju kmetstev in kmečkih družb najbolj sistematično posvečal v petdesetih in šestdesetih letih, to je v času, ko so kmetje in kmetstva postajali vse pomembnejši predmet ne le v antropologiji, temveč tudi v drugih sorodnih vedah. 
V severnoameriški antropologiji petdesetih let se je razmah kmečkih študijev začel z obširno kritiko Redfieldovega koncepta kmečkih skupnosti kot ljudskih skupnosti. 
Wolf je v retrospektivni oceni Redfieldove vloge (Wolf 1997) poudaril njegov pomen kot začetnika teh študijev, ki si je že od samega začetka prizadeval po preseganju parohialnega obravnavanja kmečkih skupnosti (s tem ko jih je obravnaval kot del širše in kompleksnejše družbe) in ki je v petdesetih letih tudi precej revidiral svoja zgodnejša prepričanja. 
Sprejel je Stewardov koncept družbeno-kulturnih nivojev integracije, vpeljal je koncept in problematiko družbene organizacije tradicije (interakcije velike in male tradicije) znotraj civilizacije (Indije) in se začel zanimati za kulturno heterogene populacije. 
S svojimi novimi interesi in pristopom je vpeljal pomembne inovacije v antropologiji Indije in med drugim vplival na Fredrika Bartha (Wolf 1997: 18). 
Značilna pa je Wolfova kritična pripomba, da je Redfieldov »kmet« ostal prazna tipološka kategorija na sredi poti med plemenom in mestom (ibid.: 13). 
S tem ko se je izognil zgodovini, politični ekonomiji in socialni antropologiji (slednji v pomenu zanimanja za strukturo družbenih ureditev in njihovih pravnih implikacij), se je prikrajšal za možnost, da bi kmetstvo v njegovih številnih variantah obravnaval analitično. 
Pri Redfieldu ni bilo marksovskega ali stewardovskega zavedanja, da morajo ljudje za svoje preživetje črpati energijo iz naravnega sveta in da transakcije z naravo strukturirajo medčloveške odnose na specifične, zgodovinsko nastale načine. 
Prav tako se ni zavedal, da materialne menjave z naravo, družbeni odnosi in celo kognitivno ali emocionalno ujemanje vključujejo razmerja moči (oblasti) (ibid.: 13–14).

Pisanje antropološke zgodovine sveta je Eric Wolf razumel kot pisanje zgodovine sedanjosti in pisanje zgodovine oblasti (moči). 
V kontrastu s številnimi današnjimi entuziasti, ki se ogrevajo za opustitev koncepta kulture v antropologiji (in štejejo v svoj krog tudi Wolfa), ni Wolf nikdar zagovarjal opustitve koncepta kulture (in tudi ne družbe in etničnosti), temveč le njegovo revizijo. 
Kultura je bila zanj vedno osrednji antropološki koncept, ki se privilegirano povezuje s konceptoma zgodovine in oblasti. 
To stališče morda najlepše ponazori njegova pripomba, da Marxov Kapital lahko imamo za mogočno analizo delovanja kapitalističnega produkcijskega načina, vendar pa v njem ne najdemo skoraj nič o kulturno zaznamovanih pojavih, ki bi jih radi razumeli (navedeno po Schneider 1995: 26). 


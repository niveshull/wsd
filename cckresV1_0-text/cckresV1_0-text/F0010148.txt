V njej je predvsem »spet otrok«, kar se mi zdi zanj in ne le zanj, temveč za vsakega pesnika, ki imaginira memorijo oziroma spodbujen z oživljenimi spomini sanjari o otroških časih, zelo pomembno. 
Kajti vrnitev v svet otroštva je vrnitev k izviru lastnega bitja in k njegovi izvirni občutljivosti, ki trajno in neizbrisno zaznamuje ne le človekova prvobitna, zato posebno močna in pogosto nepozabna doživetja sebe, samemu sebi najskrivnostnejšega, temveč tudi odnos do drugega, ki temelji tako na prijetnih kot tudi na neprijetnih soočanjih in spopadih s čudežno uganko življenja in sveta, ki sta prepolna lepega in dobrega, a tudi grdega in zlega. 
Pesniku, kot je Semolič, ki mu je uspelo, kljub vsemu, posebno kljub radirki časa, ohraniti spomine in otroško občutljivost, v bolj surovem kot nežnem svetu in življenju, ki ga še vedno plaši, beseda, ne le neznana, kot je flounder v istoimenski pesmi, postaja »pribežališče vsemu človeškemu«. 
Da človek v svetu, prepolnem nasilja, z razlogom hrepeni po toplem zavetju oziroma varnem domu, nas prepričujejo posebno pesmi iz Kraškega triptiha, v katerih govori o zgodovini svoje družine, katere člani so »za zmerom ostali zaznamovani z begunstvom«, s katerim je opazno znanamovan tudi sam. 
Za njega, ki je rojen v Ljubljani, je Istra, o kateri je večkrat pisal z navdušenjem in navdihom, družinska Itaka, v katero predvsem zaradi jezika, v katerem piše, ni mogoča resnična vrnitev. 
V pesmi Istrskim pesnikom pravi:


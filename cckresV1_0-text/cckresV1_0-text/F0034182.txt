"Bileamov osel!" je ob vrnitvi osuplo vzkliknil župnik in stražmojstru, ki ni bil toliko podkovan v Bibliji, pojasnil, da se je podobno čudo primerilo že pred dva tisoč leti, ko je nemo bitje nenadoma umelo jezik modrosti. 
Kljub pozni uri se župnik ni mogel zadržati, da svojega pol pismenega famulusa ne bi pozval na dvoboj. 
Mirko je tudi njega z lahkoto potolkel. 
Igral je trdovratno, počasi, neomajno, ne da bi široko, sklonjeno čelo enkrat samkrat dvignil iznad deske. 
Toda igral je z neizpodbitno gotovostjo; ne stražmojster ne župnik v naslednjih dneh proti njemu nista mogla dobiti ene partije. 
Z+upnik, ki je znal bolje kot kdorkoli drug obsojati siceršnjo zaostalost svojega gojenca, je zdaj postal resnično radoveden, do katere mere bo ta nenavadna enostranska nadarjenost prestala težje preizkušnje. 
Potem ko je dal Mirku pri vaškem brivcu ostriči zmršene, slamnato plave lase, da bi ga napravil kolikor toliko dostojnega, ga je na saneh vzel s sabo v sosednje mestece, kjer je v kavarni na glavnem trgu poznal kotiček s strastnimi šahisti, ki jim sam po izkušnjah sodeč ni bil kos. 
Pri stalnem omizju je vzbudilo nemalo strmenja, ko je župnik petnajstletnega poba s slamnato plavimi lasmi in rdečimi lici, v ovčjem kožuhu, ki ga je nosil obrnjenega navznoter, ter v težkih, visokih zavihanicah potisnil v kavarno, kjer je fant osuplo, s plaho povešenimi očmi obstal v kotu, dokler ga niso poklicali k eni od šahovskih miz. 
V prvi partiji je bil Mirko premagan, ker pri dobrem župniku še nikoli ni videl tako imenovane sicilijanske obrambe. 
V drugi partiji je remiziral že z najboljšimi igralci. 
Od tretje in četrte partije naprej jih je potolkel vse, enega za drugim.

Izzivalni ton me je kar prestrašil; dejansko je McConnor v tem trenutku prej vzbujal vtis boksarja pred udarcem kot pa prijaznega džentelmena. 
Naj je bil neprimerni način, na katerega nas je Čentovič obravnaval, ali le njegovo patološko razdražljivo častihlepje - McConnorjeva narava je bila v vsakem primeru popolnoma spremenjena. 
Bil je rdeč v obraz vse do las na čelu, nozdrvi zaradi notranjega pritiska močno razširjene, vidno se je znojil in od pogrizenih ustnic se je proti bojevito naprej potisnjeni bradi ostro zarezala guba. 
V njegovih očeh sem vznemirjen prepoznal tisto plapolanje neobvladljive strasti, ki se ljudi sicer polasti le ob ruleti, ko se šestič ali sedmič po vsakokrat podvojenih vložkih zopet ne pokaže prava barva. 
V tem trenutku sem vedel, da bo ta fanatični ambicioznež, pa naj ga stane celo premoženje, proti Čentoviču tako dolgo igral in igral in igral, enojno ali podvojeno, dokler ne bo vsaj enkrat samkrat dobil partije. 
Če Čentovič vztraja, bo v McConnorju odkril zlato jamo, iz katere lahko do Buenos Airesa izkoplje par tisoč dolarjev.

Ponovno smo ostrmeli. 
Preciznosti, nič manjše od bliskovitosti njegovega izračuna, se je držalo nekaj, kar je zmedlo; bilo je, kot bi poteze bral iz tiskane knjige. 
Kljub vsemu je nepričakovana priložnost, da zaradi njegovega posega v naši partiji proti svetovnemu prvaku dosežemo remi, učinkovala kot čarovnija. 
Enodušno smo se odmaknili na stran, da mu omogočimo boljši pregled nad šahovnico. 
McConnor je ponovno vprašal:

Zdaj so začeli nacionalsocialisti, davno preden so oborožili svoje čete, po vseh sosednjih deželah zbirati neko drugo, prav tako nevarno in izšolano vojsko, legijo prikrajšanih, zapostavljenih in zagrenjenih. 
Na vsakem uradu, v vsakem podjetju so se udinjale njihove t. i. "celice", na vsakem položaju, vse do zasebnih prostorov DollfuI a in Schuschnigga, so sedeli njihovi prisluškovalci in vohuni. 
Celo v naši neopazni pisarni so imeli svojega človeka, kot sem žal izvedel šele, ko je bilo prepozno. 
Seveda je bil komaj kaj več kot klavrn, nenadarjen uradnik, ki sem ga na priporočilo nekega župnika zaposlil edino zato, da je naša pisarna navzven vzbujala vtis običajnega podjetja; v resnici ga nismo porabili za nič drugega kot za nedolžna opravila, ga pustili dvigovati telefon in urejati spise, se pravi tiste spise, ki so bili popolnoma irelevantni in neoporečni. 
Pošte ni smel odpirati, vsa pomembna pisma sem, ne da bi shranil kopije, lastnoročno napisal na pisalni stroj, vsak bistven dokument sem sam odnesel domov ter skrivne pogovore premestil izključno v samostanski priorat ali v stričevo ordinacijo. 
Zaradi teh previdnostnih ukrepov vohun bistvenega dogajanja ni dobil pred oči; toda po nekem nesrečnem naključju je moral častihlepni in praznoglavi fante opaziti, da mu nismo zaupali in so za njegovim hrbtom potekale vse mogoče zanimivosti. 
Morda je v moji odsotnosti nekoč kateri mojih kurirjev nepazljivo govoril o ,njegovem veličanstvu', namesto, kot dogovorjeno, o ,baronu Bernu', ali pa je moral lump kljub prepovedi odpreti pisma - vsekakor si je, preden sem mogel kaj posumiti, iz Miinchna ali Berlina pridobil dovoljenje, da nas nadzoruje. 
Šele veliko pozneje, ko sem že zdavnaj sedel, sem se domislil, da se je njegova prvotna ležernost v službi zadnje mesece preobrazila v nenadno vnemo in se je večkrat domala vsiljivo ponudil, da mojo korespondenco odnese na pošto. 
Tako torej ne morem utajiti neke neprevidnosti, toda ali ni Hitler konec koncev zahrbtno izigral tudi največjih diplomatov in oficirjev? 
Kako natančno in ljubeznivo mi je gestapo že zdavnaj namenjal svojo pozornost, kar najbolj neposredno dokazuje okoliščina, da so me še istega večera, ko je Schuschnigg oznanil svoj odstop, dan preden je Hitler vkorakal na Dunaj, aretirali prav esesovci. 
Na srečo mi je še uspelo, da sem, komaj sem slišal Schuschniggov poslovilni govor, zažgal najpomembnejše papirje, preostanek dokumentov z nepogrešljivimi dokazili o v tujini deponiranih premoženjskih vrednostih samostanov in dveh nadvojvod pa sem - zares v zadnji minuti, preden so mi burši potolkli po vratih - po svoji stari, zanesljivi gospodinji v košari za perilo skrivoma poslal k stricu."

Nenadoma je moj pogled na nečem odrevenelo obvisel. 
Odkril sem, da je bila na enem od plaščev torba pri strani nekoliko napeta. 
Približal sem se in menil, da sem po pravokotni obliki izbokline spoznal, kaj je vsebovala ta nekoliko zaobljena torba: knjigo! 
Kolena so se mi zatresla: KNJIGO! 
Štiri mesece nisem imel knjige v rokah in že sama predstava o knjigi, v kateri si lahko videl besede drugo ob drugi, vrstice, strani in liste, o knjigi, iz katere si lahko bral, spremljal, si zabeležil v možgane druge, nove, tuje misli, ki te zamotijo, je nosila nekaj opojnega in hkrati mamljivega. 
Moje oči so hipnotizirano strmele v malo izboklino, ki jo je izoblikovala tista knjiga v torbi, žarele so v to neopazno mesto, kot bi hotele izžgati luknjo v plašču. 
Končno svoje sle nisem mogel obvladovati; nehote sem se prikradel bliže. 
Že sama misel, da bi se z rokami skozi blago vsaj dotaknil knjige, mi je vse do nohtov zanetila živce v prstih. 
Skoraj ne da bi opazil, sem se pomikal vse bliže. 
Na srečo paznik ni bil pozoren na moje gotovo nenavadno vedenje; morda se mu je zdelo tudi le naravno, da se hoče človek po dveh urah pokončne stoje malce nasloniti na steno. 
Končno sem stal že čisto blizu, roke sem si namenoma položil za hrbet, da sem se plašča lahko neopazno dotikal. 
Dotaknil sem se blaga in skozenj dejansko začutil nekaj pravokotnega, nekaj, kar se je dalo upogibati in je tiho zašelestelo - knjiga! 
Knjiga! 
In kot bi ustrelil, me je preblisnila misel: prilasti si jo! 
Morda ti pa uspe in jo lahko skriješ v celici in potem bereš, bereš, bereš, končno spet enkrat bereš! 
Misel, ki je vame komajda prodrla, je učinkovala kot močan strup; kar naenkrat mi je začelo v ušesih šumeti in srce mi je razbijalo, moje roke so postale ledeno mrzle in me niso več ubogale. 
Toda po prvi omamljenosti sem se tiho in premeteno prikradel še bliže k plašču; z rokama, skritima za hrbtom, sem knjigo od spodaj iz torbe potiskal vse više, pri tem pa sem neprestano opazoval stražarja. 
In potem: prijem, lahen, previden poteg, in nenadoma sem majhno, ne preveč obsežno knjigo držal v roki. 
Šele zdaj sem se prestrašil lastnega početja. 
A nazaj nisem več mogel. 
Toda - kam naj z njo? 
Knjigo sem za hrbtom potisnil pod hlače na mesto, kjer jih drži pas, in od tam postopoma čez na bok, da sem jo lahko med hojo po vojaško z roko obdržal na hlačnem šivu. 
Zdaj je bil čas za prvo vajo. 
Stopil sem stran od garderobe, en korak, dva koraka, tri korake. 
Šlo je. 
Knjigo je bilo med hojo mogoče zadržati, če sem roko le dovolj trdno tiščal ob pas.

Čentovič je hladno dvignil pogled. 
"Kolikor vem, smo se dogovorili za deset minut. 
Iz principa ne igram s krajšim časom."

"Smem prositi, da ne bobnate? 
Moti me. 
Tako ne morem igrati."

Dr. B. je sunkovito vstal. 
"Prosim, oprostite moji neumni zmoti," je dejal s svojim starim prijaznim glasom in se Čentoviču priklonil. 
"Kar sem rekel, je seveda popoln nesmisel. 
Partija je vaša, se razume." 
Potem se je obrnil k nam. 
"Tudi gospode moram prositi, da mi oprostijo. 
Toda saj sem vas že vnaprej posvaril, da od mene ne pričakujte preveč. 
Oprostite za sramoto - to je bilo zadnjič, da sem se preizkusil v šahu."

Kljub avtorjevemu pesimističnemu pogledu pa se je izkazalo, da je Novela o šahu eno njegovih zares mojstrskih del. 
Navdih zanjo je dobil, ko sta z ženo Lotte nekoč za razvedrilo kupila knjižico mojstrskih partij šahovskih prvakov in jih sebi v zabavo preigravala. 
Zweig, ki je šah globoko cenil vse svoje življenje in ga v različnih delih večkrat poimenoval kraljevska igra, je ob tem ustvaril hvalospev šahu, ki pa v sebi skriva mnogo več.

Na krovu nekega parnika se v šahu pomerita dva popolnoma nasprotujoča si človeka. 
Mirko Čentovič je človek, ki je v vsem svojem življenju resnično obvladal in se zanimal le za eno stvar: šah. 
Svetovni prvak, ki se mu je radodarno nasmehnila sreča, ko so pri njem odkrili nenavaden talent za kraljevsko igro, s katerim se je iz zakotne vasice, kjer je odraščal in veljal za otopelega, domala slaboumnega otroka, bliskovito prebil v svet moči in slave. 
S svojimi kolegi iz stroke se sicer ni mogel primerjati po stopnji izobrazbe, omike in kultiviranosti, postal pa jim je resničen nasprotnik, ko je sedel za šahovsko desko. 
Takrat se je prelevil v ,nečloveški stvarni avtomat', čigar ,hladni logiki' in ,neobčutljivi grobosti' se ni mogel upirati nihče. 
Zweig je v Mirku Čentoviču naslikal in psihološko dodelal človeka, ki si je zaradi svojega neznanja in nezavedanja veličine sveta, ki ga obdaja, neupravičeno nadel hladen in prezirljiv izraz, človeka, ki soljudi obravnava kot garjave pse, ošabno, ravnodušno, grobo. 
In brez trohice človeške topline.


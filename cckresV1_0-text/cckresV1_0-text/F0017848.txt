Izjemoma bo letošnja knjiga izšla tudi v broširani izdaji, v nakladi 1000 izvodov. 
500-tim izvodom bo priložen tudi DVD s filmom ≈Operacija Cartier«, ki je bil posnet po romanu Drobtinice. 
Š Miha Mazzini. 
Za to izdajo Založba Rokus. 
Vse pravice pridržane. 
Brez pisnega dovoljenja avtorja je prepovedano reproduciranje, distribuiranje, dajanje v najem, javna priobčitev, predelava ali druga uporaba tega avtorskega dela ali njegovih delov v kakršnemkoli obsegu ali postopku, vključno s tiskanjem ali shranitvijo v elektronski obliki.

Spoštovani bralci 4. knjige zbirke SKRITI KLASIKI! 
V decembru leta 2003 smo začeli izdajati zbirko − z željo, da bi ohranjali slovensko pisano besedo. 
Pa ne le ohranjali, ampak tudi širili in delili z drugimi. 
Naša želja je bila, da vsako leto ponovno izdamo literarna dela, ki so prav posebna in morda že pozabljena ali po krivici prezrta, vendar kljub temu aktualna v današnjem času. 
Tako smo prvo leto pobrskali po zaprašenem delu starih knjigarn in poiskali prav posebno knjigo, Ljubljanske slike, ki smo jo, razen 100 izvodov, podarili branja željnim in tistim, za katere smo menili, da bi potrebovali majhno bralno vzpodbudo. 
Za naslednje leto smo izbrali sodobnega pisatelja, Slavka Pregla, ki je posebej za našo zbirko napisal knjigo Zadnja želja. 
Zgodba temelji na dveh humoreskah, objavljenih že leta 1972 a za zbirko na novo preoblečenih v sodobne razmere. 
Prav tako kot je viteštvo vedno v modi, je vedno v modi tudi olika. 
In naslednja knjiga, Knjiga o vedenju, govori prav o tem. 
Z njo smo zopet obudili stare klasike iz prve polovice 20. stoletja. 
Vsakokrat smo nekaj izvodov Skritih klasikov obdržali, večji del pa podarili povsem naključnim in nalašč izbranim naslovnikom. 
Letošnje leto je namenjeno delu sodobnega klasika. 
V pričujoči 4. knjigi smo ponovno obudili že dolgo razprodan roman Drobtinice, ki je prvič izšel že davnega leta 1987. 
Prijetno branje in srečno 2007!

pogrešal (pijača, seks, večeri poezije2 …). 
Takratne okoliščine so nedvomno vplivale na moj slog pisanja: stavki so bili kratki, da mi ni bilo treba preveč tolči po tipkah pisalnega stroja in povzročati hrupa; odstavki prav tako, ker sem moral nenehno preverjati, ali hčerka še spi. 
Drobtinice so leta 1987 izšle v nakladi 54.000 izvodov, v jeziku, ki ga govori manj kot dva milijona ljudi. 
Roman je prejel državno nagrado in nagrado nastajajoče opozicije za najboljši roman leta in verjetno je bilo to še ena zadnjih stvari, o kateri so se oboji strinjali v tisti pozni fazi razpada Jugoslavije. 
Na žalost je po izidu knjige inflacija astronomsko narasla, pojavile so se vrste za gorivo in splošno stanje jugoslovanskega gospodarstva se je naglo poslabšalo. 
Ko sem končno prejel svoj del honorarja od prodanih izvodov, smo lahko štirje odšli na bogato (a ne potratno) večerjo. 
Tako sem uvidel, da bo zaslužek od pisateljske kariere moral počakati na boljše čase. 
Ko sem pred to izdajo ponovno prebiral roman, sem prvih nekaj poglavij vzdihovaje ugotavljal, kako bi lahko danes zgodbo napisal dosti bolje. 
A čez čas sem se otresel zadrege in kritičnega pogleda. 
Zgodba me je spet potegnila. 
Prav kakor je potegnila več deset tisoč bralcev takrat, ko sem želel le napisati predzgodbo k scenariju, ki nato ni bil nikoli napisan in na katerega sem že davno pozabil, in sem — ne da bi se takrat tega zavedal — naredil prve korake na poti do samega sebe.

o niansah v sebi, ne da bi padel v jamranje. 
Nehala je in razširil sem roke za gromozanski plosk, ko je vstal tip, sedeč pred mano. 
Tisti od prej. 
Medtem si je nadel čepico, variacijo kap, ki so jih nosili južnjaški vojaki med državljansko vojno v Ameriki, kjer koli že to je. 
Prej sem mu ploskal. 
Pomotoma. 
Pravzaprav sem ploskal svojemu načrtu za pridobitev Cartierevega parfuma, a mi je samočestitanje odtujil in si ga prilastil. 
Začel je govoriti. 
Nisem mogel verjeti. 
Vsi so ga poslušali spoštljivo, z vso pozornostjo. 
Tudi oni, ki so že zakinkali, čakajoč svoj nastop. 
Šef krožka? „Najprej moram reči, da gre v tem primeru za tipično žensko poezijo. 
Da, tipično žensko.” 
Pogled naokoli. 
Tudi v moje oči. 
Ubijalske oči. „Seveda je to a priori manjvredna poezija. 
Manjka ji nekaj, kar je značilno za dobre moške pesnike. 
Prvinski navdih!” 
Spet krožeč pogled. 
Vsi so prikimavali. 
Počutil sem se kot lonec, poln pare. 
Vrel sem, brbotal od besa. 
Čez vse skupaj se mi je primešala čista groza. 
Kje sem jaz? 
Mar resno mislijo? 
Katerega smo danes? 
Katero leto, stoletje? 
V glavi mi je zarezal oster akord električne kitare. 
Sunek iz preteklosti. 
All the world cannot be wrong must be me I don’t belong ... 
Tip je nadaljeval. „Ja, prvinski navdih. 
Ženske pišejo pesmi ob izbruhih čustev. 
Zapusti jo fant in tako. 
Pesnik vstane. 
Zgodaj zjutraj. 
Odide v naravo. 
Leže v travo, pod drevo. 
S seboj ima svinčnik in kos papirja. 
V čisti, nepokvarjeni naravi, v božanskem miru vstajajočega jutra doživi navdih, ki ga imenujem prvinski navdih. 
Samo tako nastane prava poezija, esenca čiste lepote.” 
Gledal sem ga in njegov obraz se je mešal z obrazom nekega starca, akademika visoke kulture. 
Še njuna glasova sta se prepletala. 
Enkrat je eden govoril z glasom drugega, pa spet narobe. 
Mladi pesniki. 
Hahahaha ha ha!!!!!!! 
Pogledal sem njo. 
Ni bila videti prizadeta. 
Mirno je opazovala govorca. 
Utihnil je. 
Vsi so zaploskali. 
Njemu. 
Vstala je in odšla skozi vrata. 
Nežno jih je priprla za seboj. 
Tip je sedel na svoje mesto. 
Potrepljal sem ga po rami. 
Ozrl se je v moj iskreno navdušeni obraz. „Čestitam! 
Čestitam! 
Dobro povedano!” 
Pomolil sem mu roko. 
Sprejel jo je. „Res, čudovito.” 
Stisnil sem mu dlan. „Prvinski navdih! 
To, to mi je bilo res všeč!” 
Počasi, z užitkom sem začel sklepati prste. 
Močno.

„Ženska poezija! 
To je bilo tudi dobro!” 
Še močneje. „Čista narava, to.” 
Z vso silo. „Esenca lepote, to pa sploh.” 
Zanimalo me je, ali imam zadosti moči, da mu zdrobim kosti. 
Verjetno ne. 
Kar zrastel je v višino. 
Telo se mu je napelo. 
Plesal je po stolu. 
Ni hotel zatuliti od bolečine. 
Le tega ne. 
Nemo se je oziral okoli, iščoč pomoč. 
Vsi so pospali nazaj. 
Nekaj nespečnežev je poslušalo jamranje za mizo. 
Zaječal je. 
Pridušeno, grleno. 
Iz oči so udarile solze. 
Polzele po licih, se nabrale v vodena polmeseca na spodnjem delu očal. 
Nastopajoči je prebral zadnjo pesem. 
Zaploskali smo. 
Vsi razen vodje krožka. 
Stisnil si je roko na jajca in se zvil naprej, mogoče pričakujoč še batine. 
Pustil sem ga ujčkati ranjeno končino pri viru prvinskega navdiha in stopil ven. 
Vrata sem trdo zaprl za seboj. 
Če bi imel pri sebi kladivo in žeblje, bi jih zabil. 
Pesnica je bila še tu. 
Počasi je dokončevala cigareto, strmeč skozi okno na razsvetljeno ulico. 
Stopil sem zraven. 
Se naslonil na levi rob okna. 
Prižgal cigareto in se zastrmel skozi šipo. 
Nisem dobro storil, ko sem tipu pomečkal roko. 
Vem, da se besede tolčejo z besedami, seveda nujno in vedno neuspešno. 
Sila dokazuje le oblast. 
V svoje opravičilo: možakar ima vse možnosti, da postane velika živina. 
Z leti se bo prigrebel navzgor. 
Zaščitil ga bo položaj. 
Ne bo se ga več dalo tolči ne z besedo ne z roko. 
V tistih višavah je večni mir. 
Zato jih je treba tepsti, dokler so še mladi. 
Spregovoril sem, še vedno obrnjen k šipi. „Mogoče mu je žal. 
Ko sem odhajal, je imel solzne oči.” 
V desnico me je prijel krč. 
Začel sem jo razgibavati in masirati. 
Obrnila se je k meni. 
Pogledala vame, pa v roko, spet vame in dejala: „Ja?” 
Zasukal sem se k njej. 
Ujel nasmešek v očeh. „Res,” sem potrdil in se nasmehnil najbolj nedolžno, kar sem mogel. „Si prvič v tem muzeju?” 
„Ja, prvič in zadnjič. 
Nagovoril me je kolega.” 
„Tudi mene.” 
Utrnila je čik ob okensko polico. 
Se naslonila nazaj na zid in z ramenom ugasnila luč. 
Ni je spet prižgala. 
Po ulici je pripeljal policijski avto z vključeno sireno. 
Modra svetloba naju je živčno, raztrgano osvetlila. 
Sirena se je oddaljila. 
Molčala sva in opazovala drug drugega v presledkih osvetljenosti in teme, ki so jih povzročali avtomobilski žarometi. „Vseeno te je prizadelo,” sem prekinil tišino. 
Ni zvenelo bogokletno. 
Ni bila tiste vrste tišina. „Ja, veš, stvari so zelo osebne. 
Če pišeš, se razgaljaš.” 
„Če imaš sploh kaj razgaliti,” sem dodal. „Ti imaš.” 
Obmolknila sva. 
Še en policijski avto.

Nedeljsko dopoldne je kot ustvarjeno za malo glasbe. 
In za hrano. 
Izpod postelje sem izbrskal kasetar in ga postavil na mizo. 
Iskanje edine kasete je trajalo dalj. 
Našel sem jo na stranišču, ležečo za školjko. 
Nikakor se nisem mogel spomniti, kdaj naj bi jo odnesel tja. 
Gumb za vklop se je za spoznanje zatikal in upiral pritisku prsta. 
Vključil sem ga z dobro merjenim karate udarcem z robom dlani. 
Bila so obdobja, ko sem to kaseto prenašal s sabo, v zgornjem žepu, in pri kakšni deklici ali znancu spotoma posnel štiklc, ki mi je bil trenutno všeč. 
Snemal sem čez tiste stvari, ki mi niso ugajale več. 
Zaradi različnih dolžin je bila vsa kaseta sestavljena iz kratkih odlomkov, po navadi začetkov in koncev različne godbe. 
Če se je bom dokončno naveličal, jo bom prodal, kot redko izdajo v počastitev tridesetletnice rock‘n‘rolla. 
Šel sem se stuširat. 
Stresal in ožemal sem stekleničko Cartiera. 
Ven ni prišlo čisto nič. 
Oblekel sem si gate in odmaknil vrata omare. 
Že dobil sem jo s polomljenimi tečaji. 
Notri sta bila dva žeblja in na njiju dva obešalnika. 
Na praznega sem obesil vijetnamko in hlače, z drugega snel svojo nedeljsko obleko ter jo oblekel. 
Bil je moder kombinezon s suknjičem. 
Uniforma navadnih delavcev v železarni, s prišitim emblemom, zlatim kladivom na prsnem žepu. 
Cesta je bila prazna. 
Iz odprtih oken sta prihajala narodno-zabavna godba različnih ljudstev in vonj po dunajskih zrezkih, pomfritu in mešani solati. 
Pomladna nedelja. 
Ko bi bil rad kje drugje. 
Povsod, samo tu ne. 
In ko si tam, si želiš biti spet drugje. 
Povsod, le tam ne. 
In tako dalje. 
Pogledal sem okoli za čuvajem in preplezal ograjo. 
Izognil sem se proizvodnim dvoranam, preskakujoč tire, izogibajoč se vagonom z žarečimi kokilami. 
Iz ene izmed stavb so se usuli delavci. 
Pridružil sem se jim. 
Se stopil z množico. 
Tu sem, vaš sem. 
Ah, domovina! 
Za naslednjo uro. 
Bile so same ženske. 
Večidel starejše, debele in grde. 
Grobe in odurne. 
Od zadaj jih ne bi ločil od moških. 
Ženske brez ženskosti. 
Postavili smo se v vrsto ob zidu menze, držeč vsak svoj pladenj v rokah. 
Precej pred mano, že ob pultu, kjer so delili hrano, sem zagledal dekliški obraz. 
Tako močno je izstopal od drugih v vrsti, da me je zabolelo. 
Prav fizično bolečino sem začutil v očeh. 
Nikoli prej je še nisem videl. 
Verjetno je bila novinka. 
Odnesla je

čez zarjavele avtomobilske karoserije, nagrmadene na kupe. 
Crknjeni ljubljenčki. 
Iz pobočja gozda se je kadilo. 
Tam gori je bilo cigansko naselje, tu pa njihov shoping center. 
Vsako nedeljo sem jih videl nekaj, po navadi otrok, brskati med avtomobili, starim železom in papirjem. 
Nabasali so svoj plen na voziček in ga odpeljali domov. 
Naslednji dan so ga spet prodali železarni, vrednejše in uporabnejše dele pa mehanikom in drugim interesentom. 
Ograja je bila zarjavela in polna lukenj. 
Pogledal sem po dvorišču, čeprav se mi čuvaja ni bilo treba bati. 
Bil je sam za vsa skladišča z odpadki. 
Že star. 
Nekoč je moral biti pravi orjak. 
Odrezalo mu je desno nogo sredi stegna. 
Vsa njegova moč je bila ujeta v štorkljajočo hojo z leseno protezo. 
Sklonjen, kot se spodobi za tako imenitno ustanovo, sem vstopil. 
Hoja po papirnatih gorah zahteva posebno spretnost. 
Stalno ti zmanjkuje tal pod nogami. 
Odpelješ se metre nazaj, nikjer ni nobenega čvrstega oprijemališča. 
Po vseh štirih je treba. 
Tako je s tem papirjem. 
Po špici hribov sem prišel do barake. 
Zunaj so bili časopisi in lepenka, notri malo mešano, kot pravijo tukaj knjigam. 
Pri vratih v barako je stala velika preša; z njo stiskajo papir v ogromne bale, iz katerih ne moreš izpraskati ničesar več, tako so zbite skupaj. 
Začel sem brskati; iskati brez cilja. 
V tem je pravi užitek. 
Vsako odkritje te prijetno preseneti. 
V glavi sem imel spisek stripov, ki bi jih lahko prodal mulcem iz blokov. 
Nekateri med njimi so bili strastni zbiratelji. 
Oči so se mi privadile na somrak. 
Odkril sem dve ciganki, ki sta se potuhnili v kot barake iz strahu pred čuvajem. 
Smo se že poznali. 
Mirno sta nadaljevali delo. 
Zbirali sta najtežje kose papirja, jih zavezovali v pakete. 
Odnesli jih bosta na voziček in jutri pripeljali nazaj. 
Bili sta si podobni. 
Verjetno sestri. 
Ena večja in starejša, druga manjša in rahlo okrogla. 
Nedoločljive starosti. 
Otroka v telesu odraslih žensk. 
Precej takih sem srečal ob nedeljah na tem mestu. 
Nobena ni dočakala dolgega staža. 
Začel ji je rasti trebuh in ni je bilo več. 
Do kolen sem brodil po znanih romanih socrealizma. 
Kot je bilo videti, je bila ta zvrst svoje čase v teh krajih zelo priljubljena. 
Odprl sem debelo in oguljeno knjigo. 
Prebral prvi stavek: „V Moskvi živi najpravičnejši in najmodrejši med vsemi vladarji, kar se jih je kdaj rodilo na zemlji, naš tovariš Stalin ...” 
Pogledal sem avtorjevo ime na plamicah. 
Nikoli slišal zanj. 
Ja, tako je s tem papirjem, mimogrede ti spodrsne. 
Treba je znati hoditi

vstal. „Poslušaj me, Ibro,” je dejal. „Danes si polepil cel zid s to golotinjo,” z zamahom roke je pokazal corpus delicti, „ne da bi me vprašal. 
V redu. 
Ampak cimra sva in zid je pol moj, pol tvoj. 
Je tako?!” 
Ibro je pokimal. „Sedaj ga bom razdelil na pol. 
In tako bo ostalo.” 
Odprl je omaro in začel brskati po žepih delovne obleke. 
Potegnil je ven meter, šel do kota pri oknu in mi rekel: „Daj, primi ga tu, boš?” 
Šel sem tja in prijel začetek metra. 
Zmerila sva zid. 
Šlo je počasi. 
Predvsem zaradi traku, ki mi je stalno uhajal izpod prstov in ga je vzmet vlekla v ohišje. 
Končno je določil sredino. 
Pokazano točko sem držal s prstom. 
Spet je šel brskat po žepih. 
Vrnil se je z izvijačem in ga postavil na posteljo. 
Snel je vrata z omare in jih prislonil na zid. 
Ob stranici je z izvijačem potegnil globoko razo. 
Nekaj pičk in jošk se je razdelilo na pol. 
Vrata je odnesel nazaj, a jih nikakor ni mogel spet natakniti na tečaje. 
Odnehal je in jih le prislonil. „Ibro, sedaj bom pobral vse z moje polovice in ti to vrnil. 
Kaj počneš na svojem delu, me ne briga. 
V redu?” 
„U redu,” je prostodušno prikimal Ibro. „Fer?” 
„Fer,” je še enkrat zatrdil na tleh sedeči. 
Videti je bilo, da res tako misli. 
Pomagal sem Selimu pobirati nalepljene fotografije z njegovega dela zidu. 
Kupček je položil na mizo. 
Naslonil sem se na vhodna vrata in ga opazoval. 
Ibru je glava vedno bolj lezla na prsi. 
Je že spal. 
Selim je odklenil svoj predal in potegnil ven oba plakata. 
Raztegnil ju je. 
Pomagal sem mu ju prilepiti na zid. 
Čez Nastassjin obraz na plakatu za film Tess se je vlekla kapljica posušene krvi. 
Pazljivo je iztrgal strani z Nastjo iz Playboya in obstal, premišljajoč. „Jebemti pokvarjence,” je zavzdihnil ogorčen, „nalašč to delajo. „Pokvarjenci so namreč objavili na vsaki strani drugo fotografijo. 
Na listu torej dve. 
Ne moreš nalimati ene, ne da bi zakril drugo. 
Predlagal sem inovacijo: „Daj, nalepi stran le z dolgim kosom traku ob desnem robu. 
Tako jo boš lahko prepognil in gledal tudi sliko na drugi strani, če boš hotel.” 
Ubogal me je. „Kaj vse ne bi naredili za prodajo veččasopisov. 
Moral bi kupiti vsaj dva,” je dodal in se mi pridružil. 
Z razdalje treh metrov sva opazovala opravljeno delo. 
Listi so štrleli od zidu. 
Z majhnim koščkom lepilnega traku je polepil še zgornje leve vogale. 
Ob vsaki sliki je pustil prostor na desni, kamor jo bo po potrebi lahko prepognil in spet zalepil. 
Sedaj je bilo videti precej bolje. 
Stala sva in občudovala fotografije.

Karla me je opazovala stoje med vrati. 
Zrak je bil še vedno težak in poln melanholije. „Si pa študirala mnogo stvari,” sem rekel, „in končala celo fakulteto ali dve.” 
„In vse to ob delu,” je rekla. „Ob fuku,” sem jo takoj popravil, kot vedno zaskrbljen za jasnost izražanja. 
Smehljaje se je prikimala. „Iskala sem v knjigah, potem v moških. 
Sedaj ne iščem več.” 
„Poskusi s potovanjem. 
Bistvo vsega je potovanje.” 
„Bom razmislila. 
Čeprav je ta nasvet pri tebi že spodletel.” 
„Je, ampak lepo je bilo pa vseeno.” 
Spet sem se obrnil h knjigam. „Ne išči,” je rekla, „že zdavnaj si odnesel vse, kar te je zanimalo.” 
„Le sposodil sem si. 
Za nedoločen čas. 
Pa saj ni bilo toliko knjig, da bi se bilo zaradi njih vredno razburjati. 
Dve ali tri.” 
„Šestnajst.” 
„No, ja. 
Uporabljam pa le Sumo teologije.” 
„Nikoli mi ni bilo čisto jasno tvoje očaranje nad Tomažem Akvinskim.” 
„Pazi! 
Sedaj bom izrekel omledno puhlico, ki jo najdeš v enciklopediji pri skorajda vsakem vpisu kakšnega znameniteža. 
Si pripravljena?” 
„Reci.” 
„Bil je sedem stoletij prezgoden.” 
Vprašujoče me je gledala. „Povedal ti bom zgodbico.” 
„Saj jih pripoveduješ nepretrgoma.” 
„Si vsaj že navajena. 
Torej: Akvinski je bil dobesedni domini canes, prevažal se je po vseh učiliščih in univerzah po Evropi, ki je bila takrat svet, in predaval, pisal, učil. 
Herezije so cvetele, da jih niso mogli sproti prešteti. 
Proti vsaki pa je takoj nastopil Akvinski in jo zatolkel z besedo in logiko. 
Povabili so ga na predavanja v Italijo. 
Neko nedeljo so šli k maši. 
Med petjem ‘ne zapusti nas, ko nam zmanjka poti’ se je usedel in prenehal. 
Z vsem. 
Ni več pisal, ni več predaval, ni več jedel. 
Nič. 
Tajnik ga je vprašal, kako lahko pusti svoje delo nedokončano, pa mu je odgovoril: Ne morem več. 
Vse, kar sem napisal, je navadna slama ... 
Tako.” 
„Lepa zgodba, lepša kot po navadi. 
Vseeno nisem dojela Tomaževe prezgodnosti za sedem stoletij.” 
„Vera je bila takrat še močna. 
Tista stoletja so verovali v Boga, kasneje v razum, nazadnje v spreminjanje sveta. 
Raj na zemlji. 
Partija. 
Sedaj je vera crknila. 
Če imaš vsaj kanček pameti, ne moreš verjeti v nič več, še najmanj pa v taisto troho razuma. 
Vse, za kar so se ljudje bojevali skozi stoletja, je navadna slama. 
Nič. 
Vse se je izpridilo. 
Še jaz sem začel filozofirati, namesto da bi lovil mlada dekleta, kar sploh dokazuje, kako se na nič in nikogar več ne moreš zanesti.” 
Molčala sva. „Karla, včasih me spraviš do blebetanja neumnosti. 
Najbolje bo, če odidem. 
Se odpravim

fines življenja, so mi pojasnili, da so bili prav gasilci tisti, ki so razbitino zažgali, ker je v zapuščenih karoserijah prepovedano živeti. 
OK. 
Poslej so prebivali v šotoru poleg požganega ogrodja. 
Psa so zvečer privezali k nosilnemu drogu majhnega šotora. 
Kadar sem šel mimo, me je zavohal, začel lajati in se trgati. 
Šotor se je sesul. 
Tudi tokrat je bilo tako. 
Lajanje psa se je mešalo s preklinjanjem brcajočih pod platnom. 
Stekel sem navzgor, kolikor so mi dopuščala pljuča. 
Železarna se je že precej pomanjšala. 
Lajanje psa je bilo komaj slišno. 
Spremenilo se je v cviljenje. 
Nekdo ga je tepel. 
Nadaljeval sem pot do Nudlovega prebivališča. 
Nekaj časa sem iskal vhod v bunker, napol zakopan v zemljo, zarasel s praprotjo in goščavjem. 
Vstopil sem. 
Sredi okroglega prostora je gorela sveča. 
Nudl je ležal na lepenki, s hrbtom naslonjen ob zid, in strmel predse. 
Dal sem vrečko pod rit in sedel zraven sveče. 
Nekajkrat sem se moral premakniti, preden sem ulovil ravnotežje na rebrcih. 
Pokadil sem cigareto in začel kašljati. 
Sam gnoj mi je šel iz grla. 
Stopil sem k strelni lini in pljunil ven. 
Nudl me je slednjič opazil. „O, ejga, živio!” 
Vrgel sem vrečko predenj. „Prinesel sem ti malo hrane.” 
Stresel je vsebino na tla in me hvaležno pogledal. 
Sedel sem na kos lepenke. 
Hotel sem se opreti na za hrbet iztegnjene roke, pa sem se premislil. 
Povsod je ležalo polno majhnih, črnih koščkov dreka, že zdavnaj posušenih. 
Verjetno ne Nudlovih. 
Bili so videti prestari. 
Šel sem ven scat. 
Ko sem se vrnil, je Nudl že glodal kosti in cefral kose štruce. „Na, daj še ti,” mi je ponudil. 
Odklonil sem meso. 
Počasi sem požvečil pest kruha. 
Nudl si je po svojih zmožnostih nabasal skrčeni želodec. 
Preostanek je spravil na kup papirja ob sebi. 
Pobrskal je med lepenko. 
Odvalil preperelo čelado, z luknjo ob strani, potegnil ven drobno knjižico in mi jo pomolil: „Na, ti bereš take reči.” 
Vzel sem, se nagnil nad svečo in polistal. 
Bila je zelo stara izdaja Rimbaudevih pesmi. 
Žepnega formata, z rdečim platnenim ovitkom. 
Le ime avtorja na sredini. 
Pisalo je REMBO, zvesto KaradžiÊevemu načelu. 
V kotu se je svetil masten odtis Nudlovega palca. 
Spravil sem knjižico v žep na prsih. „Kje si jo dobil?” 
„Tudi jaz se včasih sprehodim po skladišču odpadnega papirja.” 
Res so stali ob steni bunkerja kupi starih časopisov. 
Mnogostransko uporabni. 
Za zvijanje cigaret,

DRUGI DEL

Če nam je že usojeno pasti, bomo padli s pesmijo na ustih. 
Po možnosti revolucionarno. 
Kdor ne zna dobro teksta, lahko poje la la la la. 
Nemi naj odpirajo vsaj usta in tako dokažejo našo enotnost. 
Nisem jih gledal. 
Zrl sem mimo njih, v okno. 
Nenadoma se mi je zazdelo, da vidim zunaj znan profil. 
Zatulil sem na ves glas. 
Zadonelo je kot grom. „Kdo pravi, da je Nastja kurba?!!!!!!!!!!!!!!!!!!!!” 
Trojica se je spogledala. „Kuuuuuurbaaaaa,” je nežno zategnil Hipuzl, še vedno v španskem sentimentu. 
Vrata so treščila ob zid. 
Podboje je zapolnil Selim. 
Prejle sem prav videl. 
Vdanost v usodo je izginila. 
Napolnila me je borbenost. „Razbij jim gobce!!!” sem zatulil. 
Pretepači so navalili. 
Na naju. 
Ne po svoji volji sva se znašla v drugih linijah. 
Prve je zapolnil Selim. 
Hipuzl je, sloneč na mizi, mlatil okoli s steklenico. 
Kamor je padlo. 
Pred njegovimi udarci sem se bil prisiljen umakniti naprej. 
Takoj sem dobil eno po nosu. 
Sesedel sem se in gledal kri polzeti med prsti. 
Megleni kolobarčki so mi plavali pred očmi. 
Nekdo me je pohodil. 
Pogledal sem navzgor, a razločil le obrise prerivajočih se teles. 
Vmes belino povoja, ovitega okoli Selimovega čela. 
Odplazil sem se v kot. 
Hipuzl je še vedno držal položaj. 
Žvižgajoča steklenica je risala polkrog okoli njega. 
Eden izmed napadalcev je vzel zalet. 
Pustil steklenico mimo, skočil naprej in z vso močjo brcnil, mereč v Hipuzlovo nogo. 
V naglici je zgrešil, brcnil je v nogo mize in se prijel za razbite prste. 
Miza se je popeljala do zidu. 
Hipuzl, ki je ostal brez opore, se je zložil na tla. 
Pretepač se je valjal po tleh in rjovel. 
Vstal sem. 
Vzel zalet. 
Skočil in pristal na njegovem trebuhu. 
Padel plosko čez Hipuzla. 
Pohojeni je bruhal. 
Preostala kmečka fanta sta pobegnila in pobrala ležečega s seboj. 
Vaški hipi je spet igral Satisfaction. 
Krčmar nas je sovražno opazoval. 
Hipuzl je še nekaj časa opletal po tleh in rjovel od navdušenja. 
Ko se je umiril, smo šli. 
Selim si je obrisal kri s členkov ob travo. 
Hipuzl se je zbasal v avto in ga vžgal. 
Odprl je vrata še za naju. 
Zenice so bile velike kot pingpong žogice. 
Odklonil sem. 
Se raje sprehodim. 
Tudi Selim ni hotel prisesti. 
Hipuzl se je odpeljal, zibajoč se tik nad prepadom. 
Zavila sva s ceste na bližnjico skozi gozd. 
Za vsak primer, če se pretepeni vrnejo z

ZBIRKA SKRITI KLASIKI - 4. 
ZVEZEK

Natisnjeno v 999 izvodih Ljubljana, september 2006


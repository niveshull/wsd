Oblast ne pozna šale

Pred dnevi je Nevenko Črešnar - Pergar predsednik slovenske vlade Janez Drnovšek imenoval za ministrsko svetnico (seveda s poudarkom na prvem zlogu). 
Ni minilo sto dni torej čas, ko po nekem nenapisanem gentlemanskem pravilu nasprotniki zmagovalcem še ne gledajo preveč pod prste temveč pravzaprav le nekaj ur, torej ko gospa še niti ni začela delati, ko so že nekateri vsevedneži udarili po njej z vsem cinizmom, ji spodnesli, češ da sploh ni pravi kaliber za tak položaj (čeprav ima zagotovo kar nekaj prakse že kot generalna sekretarka v prejšnji Drnovškovi vladi), nadalje da ima čudne izpade, da ji pristojnosti (v resnici zelo široke) niso popolnoma jasne in da je že na začetku vse pomešala. 
Nekdo drug pa je videl v njenem imenovanju le plačilo za njeno zvestobo liberalnim oblastnikom. 
Zvestobo komu? 
Saj gospa, kolikor je znano, sploh ni članica LDS! 
Mar se tudi tu kaže značilna slovenska nepotrpežljivost in nevoščljivost? 
Ali pa spet moški šovinizem, ko gre za žensko (žal v Sloveniji eno redkih), imenovano na zelo odgovoren položaj?


Leta 2000 je mesto direktorja NK Olimpija zasedel tesen prijatelj Ivana Zidarja in nekdanji šef Tehnouniona Miro Gavez, ki v svojem direktorskem štartu ni skrival optimizma o prihodnosti ljubljanskega nogometa ter 10. avgusta 2000 za Gospodarski vestnik povedal: »Seveda bi radi imeli precej drugačno Olimpijo, kot je zdaj. 
Bolje organizirano in bolj zagnano ... 
Še prihodnjo sezono naj bi pomenila sponzorska sredstva od 60 do 70 odstotkov vseh sredstev. 
Preostalo mora klub ustvariti z lastno dejavnostjo. 
S trženjem, pa tudi s prodajo igralcev. 
Čas bi že bil, da Olimpija spet vzgoji kakšnega odličnega igralca.« 
V istem pogovoru je Gavez veliko stavil na svojo najnovejšo enajsterico: »Menim, da smo ekipo sestavili tako, da bi lahko igrala pomembnejšo vlogo v slovenski ligi. 
Naša ambicija je postati prvak. 
Če ne bomo med prvimi tremi, bo naše delo neuspešno ... 
Ne glede na slabe rezultate v minuli sezoni je blagovna znamka Olimpija veliko bogastvo.« 
O bleščeči prihodnosti ljubljanskih nogometašev je Gavez govoril tudi za naš časopis in v intervjuju z dne 4. decembra 2000 povedal: »Zadeve so se vendarle tako odvrtele, da so se v klubu začeli zbirati ljudje, ki so želeli pomagati in ki jim je bilo do tega, da se nogomet v Ljubljani ne neha igrati, in so prepričani, da si Ljubljani zasluži močnejšo Olimpijo, kot je bila v preteklih letih.« 
Tudi tri leta pozneje Gaveza prihodnost Olimpije še ni skrbela, saj je za Delo 22. decembra 2003 povedal: »Finančno poslovanje je usklajeno. 
Nekaj malega dolgov do igralcev ena plača in premije za osem kol še imamo, a jih bomo do roka poravnali.« 
Ves Gavezov optimizem pa je usahnil prejšnji teden, ko je 25. januarja stopil pred kamere TV Dnevnika in naznanil: »Po končanem državnem prvenstvu 2004/2005 se lahko zgodi, da bo Olimpija nadaljevala tekmovanje v nižjem rangu.« n


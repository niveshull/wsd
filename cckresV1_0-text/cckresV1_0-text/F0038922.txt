Mnoge rešitve v Predlogu ZDT-1 so po mnenju državnega tožilstva in državnih tožilcev slabše od tistih, ki so bile vsebovane v osnutku ZDT-1, pa tudi za te spremembe, ki so v popolnem nasprotju s podanimi stališči, mnenji, pripombami in predlogi državnega tožilstva in državnih tožilcev, v obsežnem gradivu ni prav nobenega pojasnila.

Posebej in ponovno opozarjamo, da je Ustavno sodišče RS v navedenem sklepu tudi odločilo, da začne postopek za oceno ustavnosti četrtega odstavka 7. člena ZDT, ki ministru omogoča izdajo obveznih navodil za uporabo DTR in je do končne odločitve prepovedalo uporabo te zakonske določbe. 
Tak sklep Ustavnega sodišča narekuje, da ministrstvo počaka s sprejemanjem novega zakona. 
V navedenem sklepu namreč Ustavno sodišče RS poudarja, da se za končno odločitev ne bo moglo izogniti odgovoru na vprašanje o položaju državnega tožilstva v sistemu državne oblasti ter, da mora odgovoriti na vprašanje, kakšna zakonska pooblastila ministra za pravosodje so sploh dopustna, kakšna so ustavnoskladna in kakšna protiustavna. 
Hkrati opozarja na specifičnost državnotožilske funkcije, ki jo izvršuje samostojni državni organ ter na to, da morajo biti zakonske določbe, ki urejajo pristojnosti posameznih državnih organov, jasno določene in razmejene, tako da so iz njih jasno razvidna razmerja med posameznimi državnimi organi in njihova pooblastila, da bi bila na tej podlagi zagotovljena predvidljivost njihovega ravnanja in še posebej spoštovano načelo enakosti.

Brez samostojnega državnega tožilstva ni in ne more biti niti samostojnega in neodvisnega državnega tožilca. 
Pri tem velja znova poudariti, da samostojnost državnega tožilca ni privilegij samih državnih tožilcev, pač pa je samostojnost določena zaradi zagotavljana pravne države, neodvisnega, nepristranskega, učinkovitega, pravilnega, zakonitega in pravočasnega dela državnih tožilcev in državnega tožilstva. 
Samostojnosti državnega tožilca ni mogoče ločiti od odgovornosti, ki se stopnjuje s krepitvijo njegove samostojnosti.

Med cilji, ki jih predlagatelj zasleduje s Predlogom ZDT-1, ni navedena učinkovitost opravljanja funkcije državnega tožilca. 
Predlog ZDT-1 bi moral varovati in zagotavljati javni interes za učinkovit kazenski pregon, da bi državni tožilec lahko v najkrajšem času sprejel strokovno pravilno in zakonito odločitev.

Ponovno opozarjamo na že večkrat argumentirane pripombe o neustrezni sestavi DTS, v katerem bodo voljeni predstavniki državnih tožilcev izgubili večino. 
Sestava in način imenovanja večine članov DTS omogoča prevladujoč vpliv politike na imenovanje in napredovanje državnih tožilcev (97. člen ), odločilen je vpliv izvršilne oblasti na imenovanje državnih tožilcev (četrti odstavek 33. člena in 34. člen, posredno tudi tretji odstavek 66. člena), generalnega državnega tožilca (111. člen) in vodij državnih tožilstev (119. člen).


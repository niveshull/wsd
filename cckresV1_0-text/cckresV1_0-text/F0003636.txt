Vsekakor bi bilo docela pretirano in enostransko trditi, da so avtorji, rojeni pred letom 1925, en sam ništrc in da se na področju škotskega romanopisja do leta 1981, ko je izšel znameniti Lanark Alasdairja Greya, ni dogajalo prav nič vznemirljivega. 
A vendarle lahko zapišemo, da Škotsko v zadnjih letih pretresa največja literarna revolucija, odkar si je Walter Scott s svojim romantičnim mitologiziranjem škotske zgodovine izmislil škotski karo in vrsto drugih nacionalnih simbolov, s katerimi še danes povezujemo škotsko identiteto in škotsko "narodovo dušo". 
(Mimogrede rečeno, take predstavitve škotske zgodovine in domnevno škotskega etosa so navdihovale tudi nedavni filmski uspešnici Rob Roy in Braveheart – resda posneti večinoma na Irskem, in sicer z ameriškim denarjem – ki sta gledalcem po vsem svetu ponudili natanko tisto, kar pričakujejo od junaških in plemenitih višavskih Škotov.) 

K sreči pa sta fizična in duhovna geografija Škotske bolj raznovrstni: spomnimo se samo na naelektren odnos med večnima tekmecema, gosposkim Edinburghom, kjer je od uspelega referenduma o devoluciji leta 1998 dalje znova sedež škotskega parlamenta, in postindustrijskim Glasgowom na zahodni obali, ali pa na velike družbene in kulturne razlike med škotskim Višavjem in Nižavjem. 
In prav to raznovrstnost poskušata neprimerno bolj odprto, strpno in uravnoteženo ujeti izbor z naslovom New Scottish Writing, prav tako iz leta 1996, in antologija sodobne škotske proze, ki jo je za založbo Picador leta 1997 uredil Peter Kravitz. 
V njiju je zajetih bistveno več avtorjev; v prvi, po izboru Harryja Ritchieja, triindvajset, v drugi pa kar sedeminštirideset. 
Med njimi je tudi nekaj pesnikov in predstavnikov starejše, že uveljavljene generacije, denimo Tom Leonard, Edwin Morgan in Alasdair Grey, kar razkriva, da je sodobno škotsko literarno ustvarjanje veliko bolj raznoliko in večglasno, kot so pripravljeni priznati privrženci Irvinea Welsha in njegove šole. 
Antologiji resda ne vzpostavljata polemičnega odnosa s takšnim gledanjem, ki lahko zelo hitro privede do vnaprejšnjega izključevanja vseh, ki so drugačni in se ne napajajo zgolj pri postmoderni, postindustrijski množični in klubski kulturi devetdesetih in uporabljajo njene vzorce. 
Hvalevredno pa je, da je v njiju zastopan tudi Tom Leonard, ki se je že v šestdesetih letih s svojo poezijo, pa tudi z eseji, osvobodil prevlade standardne angleščine in začel zavestno ustvarjati v glasgowskem narečju. 
Njegovo zvočno podobo je poskušal ujeti tudi v zapisu, ki zato korenito odstopa od standardnega angleškega pravopisa. 
Leonard je nedvomno močno vplival na vrsto danes uveljavljenih avtorjev (Janice Galloway, A L Kennedy in Irvinea Welsha), ki se odločajo, da bodo pisali v domačem narečju, četudi s tem tvegajo, da bodo njihova dela težje razumljiva neškotskim bralcem izvirnikov, kaj šele tujcem ali potencialnim prevajalcem. 
Glasgowsko narečje je namreč tudi za angleške govorce težko razumljivo, edinburško pa za njim ne zaostaja veliko. 
V omenjenih antologijah pa upravičeno najdemo tudi najodličnejšega Leonardovega učenca, prozaista Jamesa Kelmana, ki je za roman How Late It Was How Late, pisan v glasgowski angleščini, leta 1994 prejel Bookerjevo nagrado. 

Galloway, J. 1991. 
Blood. 
London: Martin Secker & Warburg.


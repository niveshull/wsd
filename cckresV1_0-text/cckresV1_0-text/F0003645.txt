UNICEF podedoval dela sodobne umetnosti

"Težko je oceniti, ali slovenska mladina do tujcev čuti in se obnaša drugače kot mladina drugod po Evropi. 
S precejšnjo gotovostjo sicer lahko rečemo, da je slovenska družba še zmeraj precej zaprta. 
Vsakršna drugačnost je nemalokrat sprejeta nestrpno ali celo sovražno. 
Spomnimo se samo nedavnega napada obritoglavcev na tri temnopolte prebivalce Ljubljane, ki ni nekaj izjemnega, temveč se podobni primeri pojavljajo skoraj v pravilnih časovnih intervalih. 
O nesprejemanju drugačnosti govori tudi vrsta nedavnih primerov diskriminacije homoseksualcev. 
Omenjeno tezo podpirajo tudi podatki resnih javnomnenjskih raziskav, ki kažejo, da velikanski odstotek Slovencev za sosede nikakor ne bi želel imeti Romov ali narkomanov kakor tudi ne okuženih z virusom HIV oziroma homoseksualcev. 
Ko že omenjam Rome, bi rad spomnil na dobro organizirane proteste proti romskim naseljem, ki se prav tako redno pojavljajo. 
Ljudje v svojo bližino tudi nočejo sprejeti komun za zdravljenje narkomanov. 
Vse to nazorno kaže na precejšnjo nestrpnost Slovencev do drugačnih. 
Razloge za takšno stanje verjetno lahko iščemo tudi v dejstvu, da se v vsakdanjem življenju relativno redko srečujemo z ljudmi, ki občutno odstopajo od povprečja. 
Med tem, ko v evropskih mestih - tudi tistih na vzhodu - temnopolti ali azijski prebivalci že dolgo niso več kaka posebnost, pa je pri nas precej drugače. 
Ko se je npr. na velenjskih ulicah naenkrat pojavila skupina temnopoltih prosilcev za azil, so se mimoidoči obračali za njimi, otroci pa so jih opazovali z odprtimi usti. 
A takšna zaprtost slovenskega prostora je z neustavljivo globalizacijo vseh ravni našega življenja, še posebej pa z vstopom v Evropsko unijo dokončno obsojena na propad."


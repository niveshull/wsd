BARBARA PAVLIN

Morda ni naključje, da so mnoga vprašanja o perspektivnosti slovenskih perspektiv prav v teh dneh zastavljali mnogi posamezniki in skupine, ki jih je začel skrbeti vsesplošen razmah sovražnega govora. 
Seveda bi bilo nelogično, če po medvedih, Neslovencih, izbrisanih in ciganih mračni predmet njegovega poželenja ne bi postale še ženske. 
Kar v zdajšnji legi družbene realnosti ta logika pušča za seboj, je spoznanje, da moške v politiki ženske, ki padajo zaradi vsega hudega v nezavest, niti približno ne vznemirjajo. 
Bolj od njih jih vznemirjajo ženske, ki govorijo in mislijo. 
To vznemirjenje zaokroža tisti primitivni trenutek, ko je v resni parlamentarni debati mednožje začelo funkcionirati kot politični argument. 
Ta trenutek na najvišji ravni si velja zapomniti: v njem je obskurna politika legitimirala tisto obskurno prakso, v kateri je bolj pomembno to, kaj ima kdo med nogami, kakor pa to, kaj ima kdo v glavi. 
Drugi narodi, ki se skušajo podobno kakor mi izkopati iz svoje zaostalosti, se v svojih prepirih za boljšo prihodnost sklicujejo na zgodovino, literaturo, glasbo, intelekt, nam pa so ostali tiranozavri in mednožja. 
Ni čudno, da ženske v Sloveniji padajo v nezavest. 
Dosti kaj drugega jim pod vladavino mednožnikov in trinožnikov ne preostane. 
5

KDO BO ZAHTEVAL REFERENDUM?


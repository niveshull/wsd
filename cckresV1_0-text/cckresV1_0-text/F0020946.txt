Ob zaključku priprave je bila jesenska napoved gospodarskih gibanj predstavljena tudi predstavnikom drugih prognostičnih institucij (ARC Banke Slovenije, SKEP Gospodarske zbornice Slovenije, EIPF – Ekonomski inštitut Pravne fakultete, IER – Inštitut za ekonomska raziskovanja). 
Napovedi upoštevajo tudi rezultate modela vodilnih indikatorjev in ekonomskega modela IER za oceno učinkov gospodarskih reform (september 2006).

V zadnjih šestih mesecih je bilo upadanje dolarja do evra večje, kot izhaja iz pomladanske tehnične predpostavke razmerja teh valut, ki je temeljila na gibanjih v predhodnih šestih mesecih. 
Novo razmerje je kot tehnična predpostavka za celotno obdobje napovedi določeno na osnovi gibanj v zadnjih šestih mesecih (april – september 2006). 
V prvih osmih mesecih leta 2006 se je evro v primerjavi z dolarjem pretežno krepil in v avgustu dosegel najvišjo povprečno mesečno vrednost po aprilu 2005, to je 1,28 USD za 1 evro. 
Upoštevano razmerje evro/dolar je tako glede na pomladansko napoved nekoliko višje, in sicer 1,248 dolarja za evro za leto 2006 in 1,265 za leti 2007-2008 (v pomladanski napovedi 1,20 za celotno obdobje napovedi). 
2. 
REVIZIJE PODATKOV, UPOŠTEVANIH V JESENSKI NAPOVEDI 2006 2.1 Prva letna ocena bruto domačega proizvoda za leto 2005 in revizija za obdobje 2002-2004 Statistični urad republike Slovenije (SURS) je 15. septembra 2006 objavil prvo letno oceno bruto domačega proizvoda (BDP) v letu 2005 in revizijo BDP za obdobje 2002-2004. 
Glede na predhodne objave so največje razlike v letih 2004 in 2005. 
Z revizijo ocenjeni BDP v letu 2004 v tekočih cenah znaša 6.272 mrd SIT, kar je za 20,6 mrd SIT več od predhodne ocene, pretežno zaradi povečanih bruto investicij v osnovna sredstva. 
Rezultat revizije je tudi za 0,2 odstotne točke višja realna gospodarska rast v tem letu (4,4 %), z največjim popravkom pri realni stopnji rasti bruto investicij v osnovna sredstva (s 5,9 % na 7,9 %). 
Revizija podatkov za leti 2002 in 2003 se ni odrazila v spremembi nominalnega BDP oziroma realne stopnje rasti ter vnaša le nekaj popravkov med posameznimi komponentami BDP. 
Po prvi letni oceni je BDP v letu 2005 v tekočih cenah znašal 6.620 mrd SIT, kar je za 62,4 mrd SIT več od predhodno ocenjenega na podlagi četrtletnih nacionalnih računov, večina povišanja pa izhaja iz povečanja sprememb zalog in vrednostnih predmetov. 
Gospodarska rast je bila 4-odstotna oziroma za 0,1 odstotne točke višja kot po predhodni objavi, vendar ob nekoliko večjih popravkih realnih stopenj rasti v okviru posameznih komponent izdatkovne strukture BDP in njenih prispevkov k rasti BDP. 
Na novo oceno so pozitivno vplivale višja rast zasebne potrošnje (3,4 %, predhodno 3,3 %) ter manjši negativni prispevek spremembe zalog h gospodarski rasti od predhodne objave (-0,6 odstotne točke, predhodno -1,7 odstotne točke). 
Po drugi strani je bila nižja od prvotno ocenjene realna rast bruto investicij v osnovna sredstva (1,5 %, predhodno 3,7 %) in državne potrošnje (2,2 %, predhodno 3,0 %), zaradi relativno večjega povišanja realne rasti uvoza kot izvoza pa je bil znižan tudi pozitiven prispevek menjave s tujino h gospodarski rasti (na 2,0 odstotne točke, predhodno 2,3 odstotne točke). 
2.2 Revizija plačilne bilance v letih 2002-2005 Za obdobje 2002-2005 je bila v septembru 2006 objavljena tudi revizija plačilne bilance Slovenije, ki bistvene spremembe prav tako prinaša za pretekli dve leti. 
Trgovinska in storitvena bilanca sta v obdobju 2002-2004 po reviziji ostali nespremenjeni, medtem ko je vključitev končnih podatkov

Gregorčičeva 27, 1000 Ljubljana, Slovenija, Tel.: 01 / 478 10 12, Faks: 01 / 478 10 70, E-pošta: gp.umar@gov.si, Http://www.gov.si/umar


Je mogoče začrtati mejo med erotiko in pornografijo, ali pa gre le za različni imeni za isto stvar?

Je pornografija le vulgarizacija ali pa komercializacija spolnosti? 
Prvotni pomen besede pornografija izhaja iz stare grščine, v dobesednem prevodu obravnavanje prostitutk v odnosu do javne higiene, v prenesenem pomenu pa grdo in prostaško govorjenje o čemerkoli, ne le o spolnosti, s katero je ta beseda dandanes neločljivo povezana. 
Pornografija po drugi strani slovi še kot ena največjih industrij, za orjaške, ekscesne dobičke pa se lahko zahvali predvsem puritanski družbi, ki tudi ob koncu dvajsetega stoletja hedonistično dojemanje spolnosti pojmuje kot nekaj razvratnega. 
Samo v ZDA je po nekaterih neuradnih podatkih porno biznis l. 1993 ustvaril 18,8 milijarde dolarjev prometa, medtem ko so uradne številke za slabo tretjino manjše. 
Drži, svoj delež je prispeval tudi AIDS; spolno promiskuiteto je vedno težje ločiti od ruske rulete, zato si posamezniki, pari ter zaključene skupine spolno življenje popestrijo ravno s pornografskim materialom.


V letošnjo napoved dohodnine so davkoplačevalci prvič vpisovali tudi prodajo vrednostnih papirjev, ki so jih pridobili v procesu lastninskega preoblikovanja podjetij. 
O neobdavčitvi prve prodaje tako pridobljenih delnic in namenu zbiranja podatkov s pomočjo dohodninske napovedi smo se pogovarjali z gospo Janjo Holcman, diplomirano ekonomistko, svetovalko direktorja glavnega urada davčne uprave. 
Janja Holcman je posebna svetovalka za področje davkov iz kapitala oziroma kapitalskih naložb, dohodnine in nadzora.

Kaj so drugi deleži v kapitalu, ki ste jih omenili v zvezi z lastninskim preoblikovanjem podjetij?

Prodaja vrednostnih papirjev in drugih deležev v kapitalu je obdavčena posebej, s podvrsto dohodnine in zavezanci za to podvrsto so svojo napoved morali oddati že do 28. februarja. 
Za prodaje, ki jih zavezanci vpisujejo do 31. marca pa velja, da so izrecno neobdavčene. 
Do 28. februarja so napoved oddali tisti zavezanci, ki so svoje vrednostne papirje pridobili na drug način.

Če ste imeli izgubo na borzi, ste to tako ali tako morali vpisati že do 28. februarja. 
Če boste med postopkom kontrole dokazali, da ste imeli resnično izgubo, vam davek ne bo odmerjen. 
To z odmero dohodnine, ki jo vlagamo do 31. marca nima nobene zveze. 
Ta odmera dohodnine (do 31. marca), je sintetična dohodnina, ker je naš davčni sistem naravnan tako, da se enkrat letno pobotajo vsi izdatki in prihodki, v skladu z davčno zakonodajo. 
In s to dohodninsko odmero, za katero napoved oddajamo do zadnjega marca, poračunamo vse dohodke iz preteklega leta z izdatki, ki so po zakonu dovoljeni. 
Vse poddohodnine, recimo za dejavnost, najem - letos je bilo treba prvič napovedati tudi davek iz dobička kapitala vrednostnih papirjev - pa morajo biti vložene prej.


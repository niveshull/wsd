Delo

Da ste - še posebno glede na svoj položaj - preobčutljivi, mi potrjuje Vaša reakcija na mojo mimogredno omembo v intervjuju v 7DNI. 
Breme ‘inkriminiranega’ stavka je gotovo letelo najprej na novorevijaše, potem na nepismenost slovenskih pisateljev, potem na Petra Božiča in šele prav nazadnje na Vas. 
Stavek je tipičen zapis miselnega niza govorjenih besed, z dvema parentezama. 
Zadnja je res veljala Vam, pač zato, ker se mi je zazdelo nemoralno, da bi Vas zamolčal in bi tako še sam pomagal ustvarjati lažen vtis. 
V času, ko nisem objavljal v Delu in ko so bila vrata mnenjske rubrike zame zaprta, so me mnogi ljudje namreč spraševali, kaj da ima proti meni - Lorenci. 
Tako kot meni pač tudi mnogim drugim ni prišlo na misel, da PP v SP ni integralni del priloge, tako da smo ga povezovali pač z urednikom. 
Povsem na mestu se mi zdi, da postanejo dejstva s tem v zvezi bolj jasna.


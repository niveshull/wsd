Rim (od našega sodelavca)

Kljub napovedi Iraka, da bo prenehal izvažati nafto, če se Izraelci ne bodo umaknili z avtonomnih palestinskih ozemelj, ameriški finančni minister Paul O'Neil meni, da ne bo pretiranega porasta cene črnega zlata na svetovnem trgu. 
O'Neil je dejal, da se prihodnosti ni treba bati, če bodo le Savdska Arabija in preostale države članice Opeca ostale pri dogovorjenem in cene nafte zadrževale v razumnih mejah. 
Članice Opeca so si namreč zastavile cilj, da cene nafte obdržijo v mejah med 22 in 28 dolarji za sodček. 
Irak Združenim državam očita, da želijo s pritiskom na članice Opeca izsiliti povečanje načrpanih količin.


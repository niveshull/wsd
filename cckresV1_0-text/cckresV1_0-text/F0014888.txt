Cilj organizatorjev je bil predstaviti čim več domačih kmetov in rejcev z željo, da bi ta prireditev, ki je največji kmetijski dogodek na Bistriškem, nekoč prerasla v sejem. 
Na kmetijski tržnici, ki so jo pod pokroviteljstvom občine Ilirska Bistrica letos že tretjič organizirala različna domača kmetijska društva, kmetijsko-svetovalne službe, Kmetijska zadruga Ilirska Bistrica, bistriški razvojni center in obrtna zbornica, sodelovalo pa je tudi domače turistično društvo in Kulturno društvo Alojz Mihelčič iz Harij, si je bilo mogoče ogledati prodajno razstavo goveda in drobnice ter kupiti pridelke in izdelke domačih kmetov, sadjarjev, čebelarjev in vrtnarjev. 
Obiskovalci so se lahko udeležili tudi pokušanja in ocenjevanja jabolk, medu, konjskega mesa in mesa drobnice ter si ogledali nekatere stare obrti in kmečka opravila, ki počasi izginjajo iz našega vsakdana (vrbopletarstvo, ribanje zelja, kuhanje žganja, stiskanje jabolk v jabolčni sok, izdelovanje cvetja iz papirja za krašenje naborniških vozov ...). 
V okviru tržnice pa so od torka naprej potekala tudi različna predavanja in posvetovanja za kmete in rejce, predvsem na temo prilagajanja kmetijstva standardom Evropske unije ter ocenjevanje sadnih žganj, ocenjevanje medu po pravilniku Čebelarske zveze Slovenije in regijsko ocenjevanje izdelkov iz ovčjega in kozjega mleka. 
Prireditev je spremljal tudi bogat kulturno-zabavni program z nedeljskim izborom sadne kraljice - s tem naslovom se je ovenčala Špela Bergant z Brezovice pri Ljubljani.


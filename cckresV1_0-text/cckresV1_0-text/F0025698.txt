On je vendar točno to, o čemer se mu je sanjalo med ledenim spancem. 
Simon Prot, cenjeni znanstvenik in zavzet športnik, diplomirani inženir kozmologije, z doktoratom iz kibernetike, vabljeni predavatelj na treh ali štirih slovečih univerzah, častni član neštetih združenj, mož prelepe Junone in ponosni očka dveh drobcenih, ljubkih ...

Mae. 
Simona je zalilo ugodje ponovnega snidenja. 
Mae je bila tu, kot vedno. 
Maein srebrnkasti ekran je bil sicer temen, a majceni indikator ob strani je rubinasto žarel. 
Stanje pripravljenosti. 
Torej je jedrski konverter zdržal ves ta čas kolikor časa je pač to bilo. 
Mae je bila vseskozi budna, ves ta čas, ko je on spal. 
Mae mu bo lahko povedala vse, karkoli jo bo vprašal. 
Povedala mu bo vse. 
Predvsem pa tisto najbolj pomembno stvar: zakaj ga je pravzaprav zbudila prav zdaj.

Čez čas je spet omahnil nazaj na svileno ležišče in zaprl oči. 
Bedarija! 
Ta trapasta ura je ponorela. 
Pokvarila se je. 
Saj menda ni naivnež. 
Ne bo se pustil vleči za nos takemu … pokvarjenemu mehanizmu. 
Vprašal bo Mae. 

Iz zvočnika se je oglasil Maejin melodiozni glas. 
“Slišim te, Simon. 
Kako se kaj počutiš?”

Maejin glas je bil pravcata zvočna umetnina in Simon je vedel, da se je Mae sposobna pogovarjati ne le v dveh ducatih živih jezikov, ampak da dobro obvlada tudi nekaj arhaičnih jezikov ter dva ali tri simbolne sisteme sporazumevanja na matematični osnovi. 
To je bilo seveda nujno, nadvse nujno. 
Saj ni nihče na Zemlji mogel niti naslutiti, na kakšno inteligenco bi utegnila posadka Korita naleteti, ko pripotuje če sploh kdaj pripotuje do svojega nepojmljivo daljnjega cilja. 
Do osončja K53.

Zakaj neki se mu je zazdelo, da je v njenem glasu slišal nek čuden prizvok, nekak odtenek zaskrbljenosti? 
Ah, neumnost. 
Šokiran je, to je vse. 
A ne sme ostati v tem šoku, ne predolgo. 
Ne sme misliti na dejstvo, da tam doli, na Zemlji, zdaj ni več nikogar, ki ga je kdaj poznal, da ni več nikogar od njegovih ljubljenih. 
Da že zdavnaj ni več njegove Junone, da je od njegovih ljubkih hčerkic ostal le še prah, da ni več živih niti njunih praprapravnukov …

Ali pa, da ni bilo samo. 
Nekoč. 
Simonu je prišlo na misel, kako so že pred začetkom odprave mnogi ugovarjali njeni smiselnosti iz preprostega razloga, ker je bilo čisto možno, da je civilizacija, ki je pred toliko časa poslala signale proti Zemlji, medtem že zdavnaj izumrla. 
V tem primeru naj bi dvočlanska posadka Odposlanca našla samo še razpadle ostanke te civilizacije in sredi njih nekak še vedno delujoči avtomat, ki je pač za dolga tisočletja preživel svoje konstrukterje. 
To pa po mnenju mnogih ni opravičevalo bajeslovnih stroškov te odprave.

“Čast?” 
Simon je malo premišljal. 
“Čast? 
Prej bi rekel dolžnost. 
Vsekakor mu morava nekako reči - prenerodno bi bilo, ko bi vedno govorila o 'označenem planetu'. 
Da ne govorim o tisti trapasti kataloški oznaki. 
Dobro. 
Pa naj bo … naj bo …” 

Luna je bila že od nekdaj Simonova velika ljubezen. 
Za štirinajsti rojstni dan je dobil v dar kar spoštljivo dober teleskop s filtri, iskalcem in vso merilno elektroniko. 
Ko si je Simon potešil prvo lakoto in kake pol leta spoznaval vsa glavna ozvezdja, se je vrnil v sončni sistem, ker ga je bila očarala velika povečava, v kateri je lahko tako razločno videl čudoviti Saturnov obroč in tisto prelepo Jupitrovo pego. 
Kljub napisanim svarilom v priročniku je nekoč pozabil na nevarnost za svojo mrežnico in kar brez filtrov pogledal Luno. 
Nasmehnil se je ob spominu na ta lahkomiselni pripetljaj, ki bi se bil lahko končal s trajnimi posledicami, a se na srečo ni. 
Le za nekaj ur je bil skorajda slep na desno oko. 

Stvar je spešila skozi gnečo in Simon se je trudno spotikal za njo. 
Povečana težnost ga je vlekla k tlom in mu dopovedovala, da je najbolje, če si zdaj malo odpočije, če se kar preprosto usede, ali tudi uleže na tla in ne gre nikamor naprej. 
Vsaj nekaj časa bo počival. 
Ampak ampak ne, potem mu bo ta dobrotljiva Stvar dokončno ušla in nikoli več je ne bo videl. 
Mora iti za njo, takoj, kamorkoli že gre.

V navidez čisto praznem prostoru se je najprej prikazalo nekakšno neznatno jedro, čisto enostavne strukture. 
Simon bi bil prisegel, da je bilo iz nekakšne kovine, no, mogoče iz plastike ali tudi keramike. 
To vsekakor ni bila protoplazma. 
Jedru je nekako uspevalo, da je potem samo sebi dodajalo nove in nove plasti snovi, ki je prihajala dobesedno iz zraka. 
Od nikoder. 
Iz nič. 
Dodane plasti so se takoj preoblikovale v vse bolj zapletene elemente in sklope in že v nekaj minutah je Simon začudeno zrl v nekaj, kar mu je bilo dobro znano. 
Prepoznal je obliko tiste dobrohotne Stvari, ki ji je bil sledil semkaj. 
Bilo je videti, kot da bi mu hotela Stvar pokazati svoje doraščanje, vse od svojega 'rojstva' do odraslosti. 
Kot da je njegova zaščitnica hotela, da Simon izgubi še zadnjo preostalo bojazen pred njo.

Počasi pa je bilo tiste izrazite raznolikosti med Stvarmi vse manj. 
Nekatere njihove najbolj zapletene oblike so postopoma izginjale, druge pa so si postajale vse bolj podobne medseboj. 
Simon je kljub poplavi vtisov tuintam utegnil z očmi oplaziti indikator časa, kjer je bela barva vse bolj izpodrivala rdečo. 
Zdaj je dojel, da lahko na enostaven način potek hologramske projekcije tudi ustavi, ga vrne za poljubno mero nazaj in ga po želji tudi večkrat ponavlja.

Simon je začutil, da ga bolijo noge in ker ni bilo nikjer nobenega sedeža, se je preprosto usedel kar na tla in se s hrbtom naslonil na gladko, svetlo steno. 
Samo malo se odpočije, potem pa bo …

Prav ko je naslanjač zavil okrog nekega vogala, je Simon v enem od boksov zagledal Mae.

'Pomiri se, Simon.' 
Sugestivni, ukazovalni glas, ki je nastajal prav sredi Simonovih možgan. 
Glas dotik občutek. 
Nekaj od tega. 
Ali vse troje. 
Nekaj nasvet, sugestija, ukaz, povelje. 
Nekaj, kar je bilo hudičevo prepričljivo, za kar je Simon vedel, da je absolutno res in da je tako edino prav in da mora tako biti. 
Samo tako in nič drugače.

“Ti lahko rečem Stvar?” je vprašal Simon. 
“Ne boš zameril, Stvar? 
Tako sem vse vas imenoval takoj od začetka, zdaj pa sem se že navadil.”

Simon je tiho slonel ob steni dvigala, gledal v Luno in poslušal.

Avtor Edo Rodošek 


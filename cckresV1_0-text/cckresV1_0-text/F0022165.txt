Ljubljana - Do dokončne odločitve ustavnega sodišča prostocarinske prodajalne poslujejo po pravilih, ki so trenutno v veljavi. 
Na ministrstvu za finance namreč preučujejo nastalo situacijo in menijo, da se zaradi izdaje sklepa o začasnem zadržanju izvrševanja zakona o preoblikovanju prostocarinskih prodajaln na mejah z Avstrijo in Italijo v mejne trgovine, tudi rokov, določenih v odločbah carinskih organov, ustavi. 
Omenjeni roki pa bodo začeli teči z dnem uveljavitve dokončne odločitve ustavnega sodišča, so sporočili z ministrstva za finance. 
Poseben problem, ki mu finančno ministrstvu ob tem prav tako namenja pozornost, pa je ureditev teka rokov po sprejemu dokončne odločitve ustavnega sodišča, če bo ustavno sodišče s to odločitvijo ugotovilo, da je zakon v skladu z ustavo, saj so vsi roki, določeni z zakonom, vezani na datume in bodo potekli še pred dokončno odločitvijo ustavnega sodišča. 
Ustavno sodišče, ki je sklep o začasnem zadržanju izvrševanja omenjenega sprejelo v ponedeljek, je ministrstvo s svojim sklepom seznanilo dan kasneje, v torek 29. maja. 
Pri tem ministrstvo ugotavlja, da se pobuda za presojo ustavnosti zakona in razlogi, ki so vodili ustavno sodišče k sprejemu takšnega sklepa ne nanašajo na vsebino zakona, ampak na postopek sprejemanja in uveljavitve zakona. 
Sodišče v sklepu oz. njegovi obrazložitvi tudi ni izrecno opredelilo, kakšen pravni učinek ima začasno zadržanje izvajanja zakona na dokončne oz. pravnomočne upravne odločbe, ki so jih carinski organi izdali v skladu s 16. členom zakona do 1. maja 2001, torej pred začasnim zadržanjem izvrševanja zakona in se nanašajo na prehod na nove davčne in carinske pogoje poslovanja prodajaln na območju mejnih prehodov. 
Zaradi tega na ministrstvu tudi menijo, da se tako izvrševanje zakona kot tudi vseh rokov, določenih v odločbah carinskih organov, ustavi. 
STA


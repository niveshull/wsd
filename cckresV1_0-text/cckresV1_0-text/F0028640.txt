Truni se je ogrnila čez glavo z odejo, in ko je pristopila k zaklinjanju, je bila videti kot kak pop iz časa Ivana Groznega. 
Vsakič, ko je Zoar prekrižal roki, je pristopila in veličastno maziljeno poljubila sredo križaka. 
Obred se je ponavljal, dokler nista začeli Zoarjevi roki vidno svinčeti in je pogostnost Trunijinega poljuba presedla do gnusa. 
Skočil je iz postelje, in zdaj je bil uročnik podoben tistim orjakom z evropskega Zahoda, ki v cirkusih, oblečeni v rabljevske maje, dvigujejo železniške tire in si posedejo na stegnjeno roko proletarska zakonca pa hčerko s sladoledom. 
Nobeden od njiju ni več pogledal Baldovine ali dečka, Zoar je prijel Truni za roko in jo odpeljal v tisti konec hiše, kjer je bila njuna soba. 

Mali Cemí je začel točiti oranžno, skoraj krvavo in nekako luskinasto vodo. 
Baldovino je spreletavalo ob mehkotnem telesu, ki je izgorevalo v razžarjenih vibah. 
Ko je videla sečno vodo, jo je popadla nova groza, ker je mislila, da se bo otrok kar raztajal v vodo ali da ga bo ta voda splavila ven, velikemu oktobrskemu nalivu naproti.

"Še eno sapoto, Enriqueta," je spet rekel, kot bi te ješčne muhe krožile v ciklih, po zakonitostih njegovega gastričnega nihala. 
"Ko sem prišel na Kubo," je rekel po premoru za izmezganje sapote, "sem se v svojo drugo pogubo zapletel v k sreči že demodé debato o prednosti španskega oziroma kubanskega sadja. 
Moj zlobni sogovornik je rekel: 'Ne bodite naivni, vse španske vinograde je uničila črna muha, in da bi jim odpomogli, so prinesli ameriško seme, in vse današnje grozdje v Španiji,' si je postavil piko na i, 'je potomstvo tistega semena.' 
Potem ko sem slišal te apokaliptične hudomušnosti, me je popadel strah. 
Vsako noč sem v blazni môri čutil, kako tista muha raste v mojem želodcu pa se potem spet krči, da bi mi zlezla gor po ceveh. 
Kadar se je naredila majhno, se mi je spreletavala po malem nebu, moja čeljust pa je bila tako stisnjena, da je nisem mogel spustiti skozi usta. 
In tako je bilo noč za nočjo, strah na strah. 
Zdelo se mi je, da mi bo črna muha uničila korenine in da mi prinašajo semenja, na tisoče semen, ki so se trkljala skozi lijak do mojih ust. 
Nekoč sem šel navsezgodaj z Resolucióna; z listja se je kot po žlebičih zlivala rosena moča; še kosti so bile čutiti vesele te vlage. 
Veliki malangovi listi so bili videti, kot da pestujejo novorojenčka. 
Videl sem poinciano, ki je molela kot mehkužec izza priprte školjke noči, cela je bila obraščena s kresnicami. 
Nepremično rdeče cvetje tega drevesa, pretkano z vbodi zelenila, nenadna zelenokredna parabola me je nekako izčistila navznoter, prav do obisti. 
Začutil sem krepenenje spanca, da prihaja nadme, sesut, da nikoli tako. 
Pod tistim pretkanim rdenjem in zelenjem je spalo jagnje. 
Dovršenost njegovega sna se je z jezerskimi duhovi razlegala po vsej dolini. 
Zaspanost mi je hodila navzkriž in me spotikala, gnala me je, da sem gledal naokrog, kje bi se po bližnjici stegnil. 
Jagnje pa negibno, kot bi sanjalo drevo. 
Legel sem in se naslonil na njegov trebuh, ki je s svojim gibanjem kar izvabljal ugoden ritem za valove sna. 
Spal sem, kolikor smo običajno budni podnevi. 
Ko sem se vrnil, me je sorodstvo že iskalo, hotelo je po moji poti, a so bile zabrisane vse sledi."

V Mehiki se je počutil tuje, odrinjeno. 
Daleč so uhajala božanstva luči, ker so spoznala, da so zdaj v podzemnem svetu htonskih božanstev; mehiški človek se je vrnil k starodavnemu pojmovanju grškega sveta, pekel je bil v središču Zemlje, glas mrtvih pa se je rad izražal in vzpenjal skozi zemeljske razpoke. 
V svojem prvem mehiškem jutru je pred kopalničnim ogledalom komaj mogel razločiti svoj obraz v posrebrenem glaju. 
V megleno modrino zakrknjena megla, kot bi prihajala izza začetkov sveta, je zavirala sev podobe. 
Pomislil je, da je mogoče uklet. 
Z brisačo je zbrisal meglo z ogledala, a podobe v zrcaleči igri ni ustavil. 
Z desne na levo si je brisača krčila pot; še preden je prišla do roba, je megla spet zastrla ogledalo. 
Bilo je, kot da mu hoče skozi to prvo grozo, ki jo je doživel v svojem prvem mehiškem jutru, dežela nakazati del svoje skrivnostnosti in uročnosti.

"Ampak po mojem," je nadaljevala, "se v smrt, ta poslednji ocean," to je zbaritonirala, kot bi spremljala moža orglarja, "ne moremo in ne smemo vtikati. 
To je v kali jalovo," je rekla, z razklenjenimi samoglasniki. 
"Zmeraj se potrudim, da se ne bi vtikala, kadar se kdo sreča z usodo svoje smrti, sploh pa si mi mislimo, da se vtikamo, v resnici pa nas nosi čisto drugje. 
Ampak z našo malo, nebogljeno voljo lahko dosežemo vsaj kratkotrajna in ne tako vidna zmagoslavja. 
Zato me je pa tisti hip bolj zaskrbelo, da bi si vaša hči ne zaželela brati orehov, kot pa igra opotečih naključnosti njene nerazjasnjene usode v nevarnosti. 
Lahko vplivam s tem, da ji preprečim brati orehe, ne morem pa preprečiti njenega plezanja vsevdilj po tistih vejah, ki so prav res že hreščale kot veverice, kadar si odpočivajo od žvečenja, ker bi namreč prepozno prišla mimo, takrat ko nekoristna zijala mrmrajo odvečnosti. 
Ne verjamem," je rekla za piko nagovora, "da bi si Olayeva mislila, da bi jaz lahko bila tako vplivna, da bi se vtaknila v poslednjo usodo njunih otrok, kajti vi, Augusta, ko pletete, razgibavate neko skrivnost, ki tu in tam poči, kadar pletilka noče skozi druge predihe pletiva." 
In tako naprej, s svojo megleno impromptu teologijo, ki protistavlja usodo in voljo, z isto koščeno samovoljo, s kakršno je hotel Kalvin zbogati upornost in posvetilo svojega naglavnega dela svojemu knezu in gospodu.

"Bodite tako prijazni, Florita, in si razkadite te strahove," je rekla gospa Augusta, s hlinjeno dobrohotnostjo, ker je bila namreč blago ogorčena, "vseeno pa se mi zdi posrečeno," je rekla, skrivaje blag nasmešek, "da se nočete vtikati v usodo moje hčere, kadar leze po veji v nedolžno neznanost. 
Kar preveč se zanašate na svojo voljo, volja je vendar ravno tako skrivnostna; ko že ne vidimo več njenih smotrov, postane za nas ustvarjalna in poetična. 
Vaša volja," je pristavila s poudarkom, "hoče vedno izbirati med dobrim in zlim, izbiranje pa je vredno vidnosti samo takrat, kadar smo izbrani. 
Če bi nam za voljo, uporabljeno za dobro, vsakokrat dali kovanec, bi slava," je pristavila z nasmehom, "poznala le cantabile veselost kovnice. 
Pri svetem Mateju, cestninarju, je vrstica, ki se sliši nespravljivo, govori pa o skrivnostnosti volje in njenem podmorskem pretovarjanju: 'Žanjem, kjer nisem sejal, in pobiram, kjer nisem vejal.' 
Mt, 25:26. 
Ta in vsi drugi navedki iz Svetega pisma so povzeti po SSP, Ljubljana, 1996. 
Op. prev.

Medtem ko so vstopali v svetišče, obdano z golim vrtom, vidno večjim od drugih okoli hiš, se je Mr. Squabs sprehajal med obema vrstama klopi in pozdravljal nedeljske vernike, stegovaje glavo bolj ali manj, glede na družabni pomen posameznih parov, ki so si iskali svoje običajne sedeže, že je začenjal mrmrati in se ozirati s kotičkom očesa po sonavzočih. 
V izzvenevanju zadnjih pastorjevih stavkov je Mr. Squabs tjavdan, s hlinjeno odmaknjeno razmišljenostjo, ki je z navado postala občinstvu nevidna, pristopil k orglam, vendar nikoli ni prisedel, da bi zaigral, dokler ni slišal besed, ki mu jih je pastor redno navrgel, že skoraj brez pogleda, bolj strašljivo in hladno vljudnostno kot pa s prošnjim prizvokom: Mr. Squabs, do you want to play the organ? 
In že sta živčni roki poskušali pričarati gmotno zvočnost kakega drobca iz Händlovega Mesije. 
Ko je s ključkom zaklenil orgle, potem ko je pogrnil zeleneč kos volne čez rumenkaste, po robovih oškrbljene tipke, je opazil, da je svetišče spet prazno in da si neka dama, na obzirni razdalji, utrjuje z dolgo perzijsko iglo nepravilni naklon svojega zgovornega in lepo rejenega klobuka.

"Glejte, don Belarmino, res sem vam hvaležna, da ste se spomnili na Andresita, ampak on je tako sramežljiv, komaj ga kdo poišče, že steče kot zajec, ves rdeč v veke; zanj je treba nekakšne ravnodušne zvitosti, takrat prileze nazaj in se pokaže, če ga le pustimo pri miru in ne rinemo vanj, ker bi ga to spet splašilo. 
Uči se presenetljivo zdržema, ves čas, če ga le sestre ne motijo s svojim zalezovanjem skozi polkna. 
Njegovo premladost pač moti, če čuti, da ga drugi opazujejo, da si ga jemljejo; kar zboli od preobčutljivosti, kadar se zave, da ga zalezujejo, zasledujejo ali motijo pri delu. 
Če mu omenite svoje preljubeznivo vabilo, ga bomo po mojem splašili, zbezljal bo stran in nas potem nekaj časa debelo gledal, kot da nas malo manj pozna. 
Vsakič, ko ga s kakšnim takim preplahom zmotimo pri uku, ne vemo več, ali in kako se bo dalo povrniti sosledje, ubranost, in da ne bo, nasprotno, naš motenec postal neobziren, se nam navadil na te preplahe in začel ravnati skokoma, z nesramežljivostjo, ki je lastna razdrobljenosti. 
Ne, don Belarmino," je pristavila z nasmehom, da bi omilila rezkost zavrnitve, "Andresito mora zaenkrat ostati s svojo violino še v senci, v strešni sobi, in mi vsi mu moramo pomagati, da se utrdi v strahu pred dvorano, naj si misli, da je polna samih melomanov in zelo zahtevnih prijateljev."

"Zelo vztrajen sem," je rekel don Belarmino, "in se bom še vrnil s to prošnjo, poiskal nove vire prepričljivosti. 
Mislim pa tudi, da don Andrés mogoče ne bi bil tako odklonilen kot vi, kar zadeva uk in njegove motnje. 
Pustiti se zmotiti namreč lahko pomeni tudi obnoviti, preveriti, drugod poiskati že pridobljeno. 
Skratka, do prihodnjega snidenja bom iztanjšal svoje argumente in bomo na izseljenski tomboli lahko videli malega, vsega zresnjenega nad svojo violino. 
Klanjam se, klanjam se," in priklonil se je v vesel jutranji poklon.

Ko se je Mr. Squabs spet prikazal na pristavi, kjer naj bi bila bližnja tombola, so se improvizirani rokodelci, ki so že vnaprej uživali v pirovanju, pretvarjali in delali gluhe pred potrkavajočimi koraki in letečo grožnjo bližajočega se orglarjevega zasliševanja. 
Končno se je ustopil pred delovodjo, ki se je drl naokrog in poskušal zakrinkati robatost novopečenih rokodelcev, in ga vprašal po Carlitosu, ampak smešno odrezavo: slišalo se je, kot da sproti obglavlja besede. 
V sobici, ki je spremljala dnevno sobo, so rokodelci lezli po lestvah in oponašali orglarja v njegovi zlikani navpičnosti ali požirali zloge kot duh, ki zaostaja za uro, in se zabavali ob živčnih spreletih Mr. Squabsa, ki nikakor ni shajal brez bistvenosti, ki jo je prisojal vsem svojim dejanjem. 
"Veselice, veselice," je govoril, ko je opazil norčevanje in prezir, s katerim so ga sprejemali, venomer v pripravah na veselice, kot da ni edini smoter življenja ena sama priprava na prihod, kot je govoril Kierkegaard, Kristusov prihodnji obisk. 
"Ampak ti bebci pozabljajo, da se naslednjič ne bo prišel žrtvovat, ampak tako kot v Pascalovem videnju, kot zmagovalec, ki mu bo treba poljubiti hrbtni križ." 
Ko so mu povedali, da so Carlitosu že prenesli njegovo sporočilo in kdaj lahko pride ponj, je odšel, in njegova senca se je tako razvlekla vzdolž uličice, da je bilo videti, kot da je vrgel zanko na ulično svetilko in se sam obesil z nje.

Ko se je orglar ob napovedani uri vrnil po Carlitosa, so se mu vsi umikali s poti in se izogibali pozdravu, tako da je bil prisiljen nasloviti svoja vedno enaka vprašanja na delovodjo. 
Ta je samo pomignil proti kraju, kjer je delal Carlitos: zabijal je še zadnje žeblje v ograjno letev dvigala. 
Tiste čase dvigala niso bila zaprta, ampak obdana z ograjico, bolj so dajala občutek horror vacui, slabosti vdihnjene praznine. 
Orglar ga je s krčevitimi rokami živčno prijel za laket, rekoč: "Zdaj sem že tretjič prišel pote, pri tej priči greš z mano domov, da mi urediš vrtne lampijone in gorilnik v senčnici. 
Ne spustim te več, Florito zelo skrbi in misli, da je uspeh veselice odvisen od razsvetljave, ker da bo brez nje hiša mračna kot fingalske votline." 
Carlitos mu je sledil; nedovršno pribita konca ograje sta bila videti omahljiva.

Ko je bila skoraj dosežena vseenaka ravnodušnost pošasti, so pošvigi kakadujskega bička zadrobnjali. 
Fibo je kot zamaknjen dirigent, brez predigre in spoštovanja končne krivulje svojega vražjega poplesa, preskakoval z izvedeno vsepričujočnostjo; ob skoku na novo sedalo je zasadil bliskovito ost peresa, preskoku je ustregel trzaj. 
Obraz tistega pa, ki je prejel vbodljaj, je še naprej hlinil kar najbolj klasična obličja pozornosti, v spozabi šušljaje ponavljal zlogovne delitve ali pokal nebnike po obokih votline.

V. POGLAVJE

Ob koncu tistega peklensko vrtoglavega šibanja v krogih je dekle stopilo k starcu s kaktusovim cvetom za uhljem. 
Najprej je lepo prosila zanj, potem zajokala, možak pa se je kar smehljal, z ničimer ni pokazal, da se misli ločiti od kristaliziranega rumenega izbruha. 
Začela je vpiti, zardevati, tolči po prsih nasmehljanega starca, ki ni in ni vrnil rože. 
Brezdelna množica, vedno nared, da se prisesa h kakemu otóku, se je začela gnesti okrog prizorišča, kamor ne bi osrediščili niti najbledejše radovednosti, če bi sence razvaljenega gradu branile kaktusov cvet pred vnemarno pogoltnostjo kakega mačka, zmožni pa strniti vrste v gnečo, ko starec, ves sajast od črnega olja, ni hotel dati kaktusovega cveta prenapetemu dekletu, namesto da bi bili iz sebe ob lepoti ognjemetnega okrasa, divje nasmehljanega izza razpokanega uhlja. 
Stari je samo oklenil dekletovi roki in jo odpeljal v vrsto čakajočih na vrtljivo zvezdo. 
Trikrat je stari to naredil in s pooljenim božljanjem poskušal upokojiti srajčne gumbe, ki mu jih je lasalo dekle. 
Množica je naraščala, vsa zadovoljna ob pogledu na dekle, ki je medtem že sistematiziralo svoje besnenje, ven in ven je tekala iz vrste in tolkljala po prsih starca, ta pa je prejemal podivjane udarčke in si še trdneje zataknil kaktusov cvet za prsteni uhelj. 
Alberto Olaya je stopil k dekletu in ji izročil peresnik, prinešen iz Jacksonvilla, s štirimi izmeničnobarvnimi konicami. 
Začel je pritiskati na vzmeti in s prstnimi blazinicami otipavati konice, ki so kukale in se bliskovito izpodrivale. 
Stari je izginil in z uhljem odnesel nove ukaze za kaktusov cvet ob menjavi kvadrantov.

Budnost Alberta Olaye, s svojimi trzaji in žerjavično gorečico, ki jo je izdajala neprenehna kača cigaret, je po vrnitvi s plesa trčila ob Rialtino obotavljivost in utrujena presenečenja. 
Pokukala je v sobo za Albertom; ta je bil že zapreden v modroprožnost svoje pižame. 
Izza neprespanih podočnjakov je prikrival svojo razdražljivo jedkost. 
Rialta je svoje prostodušno sprenevedanje razigrala v veselost, ki je zavračala vsakršno posebno utemeljitev. 
Ko je videla, da jo Alberto gleda brez besede, jo je obšel bolj nemir kot negotovost. 
Uvidela je, da ne misli nič povedati, in sicer prav zato, ker je pričakovala od njega, da bo načel temo. 
Po nekakšni napaki svoje narave se je šel neizprosnost, kadar so od njega kaj pričakovali, pokazati se je moral kot preobilje, presenečenje, njegov nastop je moral biti občuten kot čar, urok. 
Ampak Rialti se ni dalo spustiti v ta blodnjak in je kar izustila svoje vprašanje, skrivaj drhte po vsem telesu od bojazni, ker je načela témo brez uvodnega melodičnega razvoja: "Kdo je bil tisti prijatelj, ki te je spremljal?"

"A, ja," je odgovoril Alberto, kot bi se prav počasi zbujal, "saj ni kaj povedati, ne očeta ne matere nima. 
Oče je bil lastnik sladkornega mlina Resolución, mati, potomka Angležev, pa se je v Pinarju del Río ukvarjala z nego tobačnih listov in modrega cvetja. 
Več ga nisem vprašal, mislim, da me kaj več o njegovem življenju niti ne zanima – zakaj me toliko sprašuješ o njem? 
Menda te je začela zanimati njegova sveža polt španskega sinu. 
Zvečer nima kaj početi, od šolskih predmetov pa ima najraje matematiko. 
To je zaenkrat vse, kar me druži z njegovim značajem; je bolj neodločen kot sramežljiv, kar naenkrat ti pobegne, pa zame se zmeni, zato pa tudi sam obstaja zame. 
Če si hotela njegovo podrobno karakteristiko, sem ti po mojem ustregel."

"Bili smo v dnevni sobi," je rekla don1a Augusta, "ko je Carmen začela klicati, potem pa vpiti. 
Z doktorjem Zunhillom, njenim zaročencem, sta bila v mali sprejemnici. 
Doktorja smo zagledali, bil je že na nogah, kako z revolverjem v roki meri v mojo hčer. 
Slišalo se je klenkanje petelina, kot bi zajec žvečil koruzni storž, ampak krogel k sreči ni bilo. 
Ni bil nabit, ampak doktor se je, ne glede na to, da pritisku petelina ni sledil noben pok, še kar kremžil v obraz človeka, ki mora ubijati. 
Potem pa je potegnil bajonet, prvi ga je imel pri sebi, in takrat je najbrž naše kričanje splašilo sosesko. 
Andrés je že hotel planiti nanj, Alberto je tekel s hodnika, kjer se je učil; jaz in moje hčere se od same groze nismo mogle niti premakniti. 
Potem pa so prišli vojaki, naravnost k njemu so šli in ga zvezali. 
Poročnik mi je z vljudnostjo, ki se ne mara krotovičiti s posploševanjem, rekel: 'Pravkar je brez vzroka ubil svojega slugo. 
Potem je pobegnil zdoma in smo ga prišli iskat k vam. 
Odpustite to neprijetnost, vidim, da ni bilo nič hudega. 
Razum ga je zapustil,' je pribil, na način, ki je tako ljub diagnostiki vojaškega zdravnika."

"Kmalu vas pridem obiskat," je rekla don1a Augusta, "prav lepa hvala za trud pa za preplah, ki smo ga vsi skupaj prestali." 
José Eugenio je začutil ta vsi skupaj, kako poplesuje po mostu.

Naslednjega dne so vstajniki, ki so delovali po pobočjih okoli Cojimarja in Tapasteja, prejeli tristo pušk, ki jih je Mela imela zakopane pod steptanimi tlemi kokošnjaka. 
Kapetan je imel prav, ko se ni nasmejal šali.

Stara Mela se je vrnila v posteljo. 
Že kmalu se ji je spet sanjalo o zvezdi, da se ji kotali s svojimi toplimi kraki čez prsi in ji odpenja gumb za gumbom, doker se ni njeno dihanje znova razleglo v ritem, navdihnjen s klasično, nežno, spoštljivo sapo.

Ko jih je José Eugenio zagledal, mu je bilo, kot da si je veselje tega večera privzelo razvidnost svoje simbolike, obliko, ki je vstajala in zavezovala k požrtvovalnosti in karseda ljubečemu spoštovanju. 
Rialta je gledala José Eugenia in njen obraz si je privzel umirjen nasmeh. 
Dokler je trajal njun zakon, je vedno izražala to izpeljano veselost, kot da njena veselost izhaja iz moževega radostnega zdravja, iz njegove podtalne razposajenosti. 
Obstala sta na pragu cerkve in do njiju se je razlegla pesem, ki so jo pripravili za to priložnost:

Z mečevalno masko čez obraz se je José Eugenio v odmerjenih korakih poganjal naprej, vzklikal, zdaj pograbil eno od pušk in jo uperil v Demetria, zdaj v zraku zamenjal sabljo ali mečeval z bajonetom, kriče: pazi, nevarnost, brž se umakni. 
Silno se je zabaval ob pogledu na Demetriov obraz, zaripel od strahu, prepaden od groze. 
Nakar je planila v sobo gospa Augusta in svetovala José Eugeniu pamet v roke pri ravnanju z orožjem, kot bi s podovojeno pozornostjo pazila na zlato kroglo, ki je zaznamovana za vsakogar od nas.

"Bila sta kot kakšna shakesapearovska grobarja. 
Da bi razdejala anone in jagode, sta se napila in potila srage tobaka in kletev. 
Kri se je zgostila v garjavi nesnagi, trčila ob kamenje štiridesetletniškega jetniškega sala. 
Paznik je z rezkim kazalcem pokazal na anonova grma. 
Jetnika sta s predolgima, od rdeče prsti, znoja in rastlinske muzge lepkima mačetama v roki začela sekati, zdaj po koreninah zdaj po krošnji, da je deblo grma, bolj nežno kot razjarjeno, potrepetavalo kot robidovje. 
Paznik se je režal, ko je gledal, kako se dviga zeleni zubelj drevesca. 
Zal smeh, kot bi imel vse zobe na ledu. 
Potegnil je bajonet in ga nataknil na puško. 
Zal smeh, vse zobe je kazal, zdaj se je v globeli, sesedli za izruvanima zobema, pokazala mrtvica ognojenega, nekako ožganega tkiva. 
Pognal se je in zasadil bajonet v sredo rastline. 
Bilo je, kot bi pod središčnim pritiskom drevesce razprlo roke. 
Takrat sta jetnika, osvobojena pustega zamahovanja, začela neprenehno, krvoločno udrihati z mačeto, dokler nista s svojimi prsti iz odljudne, surove kremenčevine dvignila korenin iz zemlje. 
Korenine so opletle bajonet, kot bi bil pitagorejski kaducej. 
Po gredicah so ostale še jagodne vitice. 
Rosa, zavetniško božanstvo med nevidnim in stvarnim, je sevala puščice svojih pobliskov nad sinjeoke hudobe. 
Jetnika sta se gnala, zariplega obraza, kot bi tovorila kamnit sod, okrepljena od krikov izmeničnega boja sta si dajala duška z mačeto, ki je dvigala kričeče oblake prahu, ampak jagode so v zavetju svojih božanstev in listnatega gnezda kazale svoje zorne dlesni, proste zelenega volka sikajočih puščic. 
Ampak hudobci so brž organizirali svoje sile. 
Prej se je bajonet zadiral v sredo anonovca, zdaj pa so iskali točko vpoja, ugreza, kamor so se jagode poskrile ob vsakem krvavem zaseku. 
Ko so jo zadeli, so se vdali svojim plesnim besom. 
Paznik je zamencal, po opljuvanem prahu so se zavrteli goveji podplati, pomeril je v srčiko pretkanosti in ugreza in nasadil jagodo kot z berglo hipne popkovne kačice. 
Eden od jetnikov se je zaganjal, spuščali so krike kot japonski ribiči, ki zavračajo eskadro plemenitnikov, in razpočene jagode so se s svojo sveto mezgo, meze v Tebe svojega semenja, krušile ob zidu, na katerem je brž potem prihod sončnega žarka zaukazal svoje skrivnostne preselitve, zdaj v cejlonskega pava zdaj v postopača v kakem londonskem parku."

Rialta je stopila v kopalnico prepričana, da bo pokrpala moževe spodrsljaje. 
Sušila je sina in ga močila po obrazu s konjakom. 
Nagibala mu je glavo vznak, dokler se niso oči znova zaiskrile. 
Zganil je roki, in Rialta ga je, ko je videla, da prihaja k sebi, ogovorila, da bi zastrla tragični trenutek: "A ne boš šel v park? 
Fantje se že igrajo. 
Obleci si srajco, pa ne preveč poškrobljeno, da ti ne bo v napoto, ali pa si rajši, saj je že pozno, obleci kar mornarsko obleko, da te ne bo bodlo." 
V mornarski obleki je imel od samega veselja zmeraj občutek, da ga med tekom obstreljujejo s puščicami, mu cefrajo obleko, lastno telo.

Pripoved, pri kateri je Cemí presenetil Babico, ko je govorila o dnevu izkopa njenega očeta, ki da je izginil v nenadnem vrtincu skoraj nevidnega prahu, in rumenkasto krhka voščenost svete Flore, ki jo je že občutil kot razprostrto vijolično senco smrti, sta se že začenjali odražati v materinem in babičinem nasmehu. 
Ta nasmeh si je njegova predstavnost predočila, kadarkoli je bil potreben uvod v svet čarobnosti. 
Nasmeh, ki ga je videl pri babici in materi, ni bil vzročen, ni bil odziv na vzgib všečnosti ali šaljivosti. 
Bil je umetnija premočrtne dobrote, obvladovane s tankočutnostjo in voljo, ki je, tako se mu je zdelo, odganjala duhove blodnjavosti in srhljivosti. 
Cemíjevo približanje drugim je bilo odvisno od tega, koliko je tem uspelo posneti tista nasmeha, v katerih se je starodedna umetelnost naposled precedila v dobroto in zaupnost, kot bi skozi oči živali, zazrtih v mimobrzeč vlak, pogledali na hrbtno stran sveta razsvetljenja, prostega vsake naključnosti, v zlato deželo spokojnega čudesa.

Ni počakal odgovora. 
V enem lopu je treščil Cemíjevo šolsko torbo na tla in ga začel tepsti. 
Cemí si je opomogel od presenečenja, potem pa se je iz nekakšnega protestnega ogorčenja nad dejanjem, ki se mu je zdelo neumestna nesramnost, zbral in razprtih dlani počil po Thomasovih zardelih licih. 
Na prebelo srajco malega Američana je zakapljala kri. 
Thomas je zajokal, in v solzah ostekleneli obraz je še bolj iztanjšal njegovo preplašeno tesnobo. 
Cemí se ga je oklenil in ga končno zvrnil na tla, tam je še krepkeje udrihnil po njem, in že je imel Thomas roki križem nad obrazom, da bi preprečil nizanje klofut, ko so izza vogala zagledali prihajati Sister Mary, ki so jo učenci zaradi njene bledičnosti klicali Mary Moon, in za njo še tri nunice. 
Firbci, ki so opazovali nenadejani gladij, so pocukali ljubka rokoborca, in ta sta planila vsak v svojo smer. 
Cemí je zagledal prihajati Violante, Grace in Baldovino, vse tri presenečene nad njegovo odsotnostjo. 
Pogladil je, zgladil zmečkano srajco in že čutil v sebi naraščanje hropenja, že je njegovo nemilo božanstvo, astma, posedlo kot orjaška muha na njegove prsi in se tam začelo zvirati, smejati, se rediti s tako naglico, da je bil pritisk veliko silnejši od odpora, ki ga je premoglo vse njegovo telo, da bi se mu zoperstavilo in ga prelisičilo. 
Baldovina ga je začela pahljati s svojim predpasnikom, in velemuha se je počasi, nerada, oddaljila skozi gmotni zrak. 
Tedaj se je Cemí lahko zasmejal, pospešil korak, bil ustrežljiv do Grace, ta pa je vrgla čez ramo svojo sprenevedavo brezbrižnost, spet ga je poljubkovala z dobrikanjem in maziljenimi trepljajčki.

Polkovnik se je po svoji navadi od srca zasmejal: "Če ne poznate drugega dela tiste godlje," je rekel, "vam pa jaz povem, kako je bilo. 
Tista družina, sami zvitorepi posli, so ga gnali pred sodišče, himeneja niso hoteli, pač pa denar. 
Ker Alberto ni popustil, so ga hoteli s sodiščem zriniti v kot, ampak on jih je tako predrzno osmešil, da se na sodniji še danes smejejo na ta račun.

"Ime mi je Oppiano Licario," mu je odgovoril poklicani. 
"Poznal sem Rialtinega brata, kot sem vam dopoldne povedal, vas pa spoznal v tem nemilem trenutku, ki pa ga boste premagali (vedel je, da je to laž, saj je že hropel). 
Ampak brez skrbi, takoj zdajle pokličem k vam domov, da obvestim vašo družino, in bodo brž tukaj. 
Le brez skrbi."

Mati je videla v svojem Albertu utelešenje pravcatega sistema umišljenih branikov podmene o brezhibnosti nekaterih svojcev, ki ji po svojem mnenju pripadajo vse družine in pripišejo svoji nedolžni zablodeli ovci vse darove in kakovostno bistvo, da bi razveljavili njihovo malo ali veliko hibo. 
V strahu pred nepredvidljivim odzivom so matere večno na preži, da bi utegnile preprečiti tovrstnim otrokom tudi najbolj neresne nevšečnosti, najneznatnejše ovire, in bi potem drugi ljudje mislili, da je vsa ta skrb plačilo za obnašanje, ki ga ne kaže vrednotiti po dneh neuravnovešene izjemnosti, temveč po neizmernem naklonjenem krogu, v katerem poskušajo z v oči bijočo usmiljeno krivičnostjo, s skrivnostnim protislovjem, umestiti to nerazumljivo izpeljanko iz verige dogodkov, odklon od družinskega sloga, označbe, ki jo je dana združba dosegla malodane v stoletjih. 
Tovrstnim otrokom, v katerih je, kot rečeno, izvzeto tonsko sozvočje, ki ga je dosegla družina, izposluje ta mali demonizem prednost materine zaščitniške nežnosti, zaradi česar postane za najljubšega otroka doseg njene dobrote tako skrivnosten kot nedoumljiv; kajti zdi se, da se v teh bitjih, nagnjenih k zlu, pa čeprav le nalahno, izbojuje prvi spopad med materami in besi, ki naskakujejo družinsko utrdbo pri njenih najšibkejših stolpih. 
To je žrtvovanje slednjega razuma, poslednje skrivnosti. 
Tako bi matere, v tisti svoji posebni naklonjenosti, ki jo navsezadnje imajo, kljub svojemu oklepu neustavljive dobrote želele biti tudi same ocenjene kot demonske. 
S tem je tako kot včasih z grškim zborom, sorodniki, katerih duhovne vezi prevladajo nad krvnimi, pa prijatelji, ki uživajo isti eros: ko si nekdo pripiše večjo hibo, zborovska antistrofa, sorodnik, ki smo mu ljubi, ali strastni prijatelj pa se odzove tako, da si pripiše, izmisli hibe, ki naj omilijo učinek priznanja enega od podložnikov nepoznane postave človeške težnosti – se pravi, po kakšni usodnosti učinkuje sympathos na človeška bitja in izvzame izmed neizmernih zbranih množic, iz celotnih mest, prekipevajočih od sozvezdij termitov, ki se še vedno štejejo za svobodne, dvoje ljudi, ki se sčasoma začneta ogledovati in se sčasoma ne znata več posloviti brez natančne določitve kraja, kjer naj bi se spet sešla. 
To ju pripelje, enega od njiju, tako daleč, da nekega zdolgočasenega večera z dežjem in viskijem v potokih pove, da je kot otrok skril pred babico košaro cvetja, ki ji jo je poslala hči iz nekega zakotnega podeželskega kraja, nakar drugi, da bi olajšal vznemirjeno območje prijateljeve podzavesti, izpove, da je nekoč, ko je ostal sam doma, z nerazumljivim prijemom vrtnarskih škarij prepolovil bluzo iz mechelenskih čipk, ki jo je bil dedek podaril ženi ob nekem rojstnem dnevu njunega zakona. 
In da si med razrezom biskvita ni mogel kaj, da si ne bi z določenim ugodjem predstavljal babičinega obraza, ko bo prijela bluzo in spoznala, da je bila brutalna in vendar pod njeno lastno streho živeča roka zmožna prodreti v njeno preteklost s premišljeno zloradostjo morilca. 
Ampak najbolj pomenljivo je to, da sta obe pripovedi vzbrsteli iz kraljestva laži. 
V presihajoči melanholični pijanosti je prvi prijatelj v resnici izpovedal zadnjo zaupnost prenapete prijateljice, ki ji je duh iz steklenice posodil megličaste spomine na rog pomladnega izobilja, preobražen v neprevzetno košaro s cvetjem. 
Drugi prijatelj pa je odgovoril z drugim navideznim dogodkom; v izpovedi lažikrivde je namreč nadomestil zaresne miši z umišljenimi škarjami, ne da bi bil kdaj zares zavihtel atropo pošastnosti, kot najvzkipljivejše predice.

Z opravičilom, da se mora urediti za Leticiin prihod, je don1a Augusta zapustila dnevno sobo, za njo pa še Rialta, ta je le kratko rekla: "Še en dokaz Albertove histrionic power." 
Demetrio je rekel, da ga veseli ta pravočasni umik, ker mu tako ne bo treba preskočiti te in one besede. 
Obrnil se je k Cemíju: "Pridi bliže, da boš lahko dobro slišal pismo tvojega strica Alberta, da ga bolje spoznaš in zaslutiš radoživost, ki je v njem. 
Prvič boš lahko slišal jezik, ki je postal narava, z vso umetelno navlako namigov in prisrčnega pikolovstva. 
Ampak kako sem bil vesel tega pisma, ko sem bil še na 'otoku', tam, v odsotnosti, me je namreč spomnilo tistih let, ko sem se, sicer veliko starejši, učil skupaj s tvojim stricem. 
Njegovo posmehljivo in pikolovsko naličje je skrivalo nežnost, ob kateri sem se zjokal."

Ko je Alberto utegnil za hip potiho ogovoriti Demetria, mu je rekel: "Santurce je pa neznosen kot ponavadi, brž prinesi šah, da ga enkrat na hitro sesujem, če ne, se bom sesedel od teh njegovih potrjenih blodenj, kot bronast kip, ko ga zalije pojav maček."

Santurce se je s podeželsko oliko poklonil, polegel kralja vznak in s ponarejenim nasmehom vstal.

debelega svetca iz Akvina,

jaz na tebi, ti na meni,

da se dete ne prestraši,

Polkovnik me je poslušal z nenasitno zvedavostjo. 
Spomnim se, da mi je rekel, da mi odpusti ustrezno kazen, to pa je izključitev zaradi ubega s prestajanja kazni, če še enkrat ponovim ta podvig. 
Obljubil sem, si prinesel rogovilo in hlače in se spet spustil v tisti strašljivi branik. 
Po zaslugi te preskušnje sem lahko končal svoj študij. 
Spomnim se, da naslednji dan cevovoda ni bilo več tam, kjer je bil prej, že so začeli novo napeljavo po trdnjavi."

z zornim škrlatom opet.

Zjutraj se je v hiši, ki še ni nič vedela o Albertovi smrti, začelo Baldovinino običajno pospravljanje; kot ponavadi je najprej odprla vélika vrata in z irhovinasto krpo obrisala grivo trkalne zveri, tistega jutra zelo vlažno zaradi preobilja modrikaste rose. 
Rialta je vstala nemirna, bil je eden zadnjih dni v mesecu in je kot na trnih čakala žvižg poštarja, ki je kot kak homerski sel naznanjal prihod čeka s pokojnino. 
To je bil njen edini dohodek. 
Če se iz daljave ne bi oglasila poštarjeva piščalka, bi se morala spet obrniti za pomoč k Leticii, sestrinega vedenja, ko jo je vpričo služkinje nemilo spomnila na dolg, pa še ni pozabila. 
Končno se je zgodilo: najprej pisk izmed oblakov, potem bobnanje pretresenega leva na vhodnih vratih, vročitev kuverte, in že se je krilopeti sel izgubil med daljnimi zidovi.

Ko je Farraluque naskočil puhasto leho v tej drugi sobi, je bil Špankin obrat nasproten od mešankinega. 
Nastavila je planjavo svojega hrbta in svoj neapeljski zaliv. 
Njen bakreni obroč se je zlahka vdajal neugnanim sunkom želoda v vsej polnokrvnosti njegove čelade. 
To nas je prepričalo, da je mala Španka teološko varovala svoje devištvo, pač pa je ni skrbela nedolžnost, preostala neoskrunjenost telesa. 
Hitri navali krvi odraščajoče dobe so omogočili čudo, da je lahko po koncu normalnega občevanja začel znova, tokrat per angostam viam. 
To ljubezensko srečanje je spominjalo na ponikanje mrtve kače v goltu sikajoče zmagovalke. 
Obroč za obročem je druga dolga, ohlapna teorija lezla v telo zmagovalne kače: pošastni organizmi, ki še vedno hranijo spomin na prvotno nerazločenost terciarja, ko sta bila prebava in razmnoževanje še ena sama funkcija. 
Sproščenost predora, ki ga je bilo treba premeriti, je pričala, da morska kača pogosto zahaja v votlino male Španke. 
Farraluquejev falični ustroj je bil nadvse prikladen za tovrsten vzvratni prodor, ker je njegovo želo po dolžini daleč preraščalo bradati koren. 
Z zvitostjo pirenejske kune je mala Španka razdelila pogoltno velikost v tri odseke, ki so, bolj kot spanjske premore, prožili pravi sopež ponosnega zmagoslavja. 
Prvi vdetni odsek je ustrezal trdoglavemu želodu, skupaj z grčavim, skrajno napetim delcem, ki sega od spodnjega roba želoda in kožice, napete kot resonančna struna. 
Drugi vdevek je zaobsegel steber odpora ali bet v pravem pomenu, to pa je bil najobčutljivejši del, ker je nakazal, ali bo vdor opuščen ali pa se bo šlo kremenito do konca. 
Ampak mali Španki se je z vztrajnostjo klasičnega lončarja, ki z borima dvema prstoma na stežaj razklene ustje vrča, posrečilo združiti vlakenci nasprotij in ju spraviti v svojih teminah. 
Zaobrnila je obraz in rekla makrogenitosomu stavek, ki ga ta sprva ni razumel, a se je potem ob njem ponosno nasmehnil. 
Kot je pogosto pri Iberkah, ki iz preobilja življenjske sile rade uporabljajo prekmorske izraze, ampak izvzete iz pomena, se je prošnja, ki je padla v uho prebojnika obeh vzpelih front, glasila: trajni val. 
Ampak ta stavek, ki ga je dihnila iz silnosti ekstaze, ni imel nič opraviti z brivniško dialektiko. 
Bila je prošnja, naj se prevodnik energije s plosko dlanjo potreplja po bazi vdetega uda. 
Ob vsakem trepljaju se je njena blaženost zamaknila v telesno vzvalovanje. 
Bil je ščeget v kosteh, ki je ob takem trepljaju prešinil vse mišice, prepojene z zvezdnim erosom. 
Stavek je mala Španka pobrala na slepo, a so ji njeni čuti razložili njegov pomen in rabo, jasno kot svetloba skozi barvna okna. 
Farraluque je odtegnil svoje želo, ki se je na ta dan slave zelo zgaralo, pribočna Španka pa je medtem valovala naprej, dokler se ji ni telo počasi zamaknilo v spanec.

Teta Leticia je bila povabila na izlet tudi sina nekega odvetnika, ki je bil sicer ves gosposki in veseljaško kreolski, a tudi zelo plemenitega slovesa, namreč zaradi zagnanosti in zvestobe usodi svojih strank, pa naj je šlo za zlate zakupnike ali uradničke, ki so si prišli uredit dokumente za upokojitev. 
Oče Ricarda Fronesisa, tako je bilo ime mladeniču, je bil eden tistih izobražencev, ki zadevo sprejmejo ali zavrnejo v skladu s premočrtnim, nezapletenim tolmačenjem zakona. 
Njegovo podeželsko življenje so bile ure, ki jih je preživel v svoji knjižnici. 
Njegovo poklicno življenje je bilo dopoldanski sprehod iz te dobro založene in raznovrstne knjižnice, obhod par prijateljev, predvsem pa klasični odmerki brezdelja. 
Njegov oče je bil Havanec z močno popotno žilico, ob njegovi smrti pa se je sin spomnil, da ima poklic, s katerim bi lahko pomagal materi, in se je, po poprejšnji poročni pustolovščini v Evropi, sklenil preseliti na podeželje, ker naj bi tam prišel do potrebnega denarja z manj boleče konkurence. 
Bil je prijatelj Leticiinega moža zdravnika, pa ne iz osebne naklonjenosti, temveč po nareku neodklonljivega strokovnega drugovanja, ki je na podeželju neomajna zahteva dolgočasja in navade.

V vseh drugih pogledih je bil izlet k sladkornemu mlinu Tres suertes prava razglednica, ob kateri je pogovor zdrknil na raven zvočne kulise. 
Plastičnost je prevladala nad besednostjo. 
Teta Leticia si je zakrila obraz z gosto tančico, ki je bila tako protislovna za izlet na kmete, da se je zdelo, kot da ptiči bežijo pred avtomobilom, ki se je prebijal po cesti k posestvu, v strahu, da bi se ujeli v njene mreže. 
Zmagoslavno jutro je s svojo vsepremagujočo jasnino zanikalo umestnost oprave Leticiinega moža; prikazal se je namreč v protiprašni halji, s katere je po eni strani z neprikupno malomarnostjo visela široka oranžna prepasica – moda, ki jo je vpeljal Ralph de Palma v dobi tekmovalnih dirkališč, ko so se posvetovali z metapsihičnimi mizami, ali hitrostni Moloh terja kaj krvi. 
Še ena presijajna podobica: ko so izstopili iz avta, da bi ujeli vlakec, ki naj bi jih odpeljal na Tres suertes, je Leticia, v skladu s samo svojim razporedom – nov postroj vrste, najprej ona, seveda, potem mož, Ricardo Fronesis, Jose1 Cemi1 in na koncu starejši od njenih dveh otrok – odkazala sedeže v vlaku, ki ga je vozil skoraj rdeč Jamajčan in ki je v presledkih zapiskal, v vednost potnikom, naj se zberejo, in v slovo. 
Leticia je rabila vse mogoče tankočutne prijeme, od hipnega vrinjenja svojega telesa, kadar vrsta ni več najbolje upoštevala njenega postroja, do pogleda – jakostno odmerjenega glede na njen občutek opazovanosti –, s katerim je oplazila sina.

Sredi vseh teh naprav je stal zajeten, poldrugi meter širokousten zabojnik, iz katerega je po žlebu polzela lepka melasa, gosta kot pekoča vročina. 
Okrog zabojnika se je, pozorno, kot bi izvabljali ribe iz kapljevine, strnila gručica obiskovalcev, tudi v tem krogu razporejenih v skladu s pritlehno hierarhijo tete Leticie. 
"Tamle gre Hudobec Godofredo," je rekel Fronesis, da bi pretrgal enoličnost pogleda, čeprav se je potrudil, da bi ga slišal samo Cemi1.

Ob nastopu jutra je bil na Upsalonu Ironično ljubkovalno poimenovanje havanske univerze s povečevalnico imena švedskega mesta Uppsala, kar se seveda nanaša na njegovo slavno univerzo. 
Op. prev. 

že prižgan navsezgodnji promet. 
Popravki na karticah, spremembe urnikov, seznami napačno zapisanih imen, selitve v zadnjem hipu iz učilnice v učilnico, za priljubljenimi profesorji, vse tisto malenkostno drobnjakanje, s katerim so trpinčili uradništvo za izjemno delovne dni, je bilo že v teku. 
Od osmih do desetih dopoldne so prostodušni podeželski študenti prepisovali urnike v svoje beležnice. 
Pozdravljali so se z dekleti, ki so bila v gimnaziji njihove vsakdanje sošolke. 
Če je kdo poznal druge študente, iz višjih letnikov, se je ves ponosen pomešal mednje, nasmejan v užitku stopenjske vzvišenosti. 
Tisti iz zadnjih letnikov so pripadali prav posebni hierofaniji: le njihovi sorodniki, podeželski bratranci in sestrične, so se smeli družiti z njimi. 
Med seboj so se glasno smejali, da so drugi zelenci kar debelo gledali. 
"Moj bratranec gre drevi z mano na ples brucov," je rekel, ko se je vrnil k svoji skupini, in si mel roke. 
"Jaz bi šla kar v tej obleki, teta iz Camagu3eya mi jo je podarila," je rekla ena od deklet, se ljubko premerila od glave do peta in naredila poklonček, kot bi si nabrala rož v krilo.

Cemi1 je uzrl kamniti niz trdnjavskih stavb in takoj pomislil, kaj bi iz teh obrambnih blodnjakov naredila Kafka in Cocteau. 
Potem pa se je spomnil, da je oče začel svojo vojaško pot v trdnjavi Caban1a, da je bil ravnatelj vojaške akademije El Morro, da je njegova lastna astma doma v vlažni utrdbi Caban1a, ki je bivala v nenadnem spominu, da pa se temu spominu ni treba zgrniti nadenj, trdnjava je tam, s svojo kamnito pojavo, svojimi blodnjaki, kot oplaknjenimi v zorni svetlobi, in s svojo vlago, ki je povzročala ukrčenje bronhialnega drevesa. 
Spomin na očeta, vidno povnanjen v materinem glasu: išči nevarnost najtežjega. 
Spomnil se je tudi, kako se je govorilo, da njegov oče ponoči straši na Morru, na oddelku, kjer je nekoč predaval: še po smrti zvest izpolnjevalec svojega čuta za poslanstvo.

Videl je priti v središče Caban1e moža suhobučne barve, z velikim palmovim slamnikom. 
Prišle so čete v uniformi iz dobe angleškega zavzetja havanske trdnjave. 
Mož v širokokrajnem slamniku se je bližal z baročnim okrasjem preobleženemu glavnemu iztoku, iz katerega je brizgal debel curek vode, zadovoljne, da bo videla umetnijo rokohitrega lisjaka. 
Mož je pokril eno od strelnic z vedrom, potem je pokazal dolgo kocino iz konjske grive, jo razrezal na štiri enake dele, potopil v vodo, potem pokril vedro s svojim slamnikom, in ko ga je snel, je bil vsak od ščetinjih delcev orjaški kot ribica. 
Potem je prišel v tabor trop konj, med njimi tak, ki je bil prenapet, ta je iskal kocino, ki mu jo je izpulil veščec. 
Ta je zgrabil drobceno ribo, jo položil na sonce, in spet je postala dolg las iz konjskega repa. 
Premešal ga je s prahom, primešal malo vode iz preokrašene pipe, in ko je konj prišel mimo, iskaje svoj las, mu je dal kepo, ki jo je zgnetel iz kocine, zmešane s pocestnim prahom. 
Konj je obstal, dobil je tetanus. 
Ker je bil veščec obkrožen z vojaščino, je izzval tetanski učinek, ko je konj kazal naravnost titansko spolovilo. 
Vojaščina ni prezrla tega namiga na konjskega zarodnega duha. 
Bučnopolti je konju s tetanusom izpulil iz grive kocino, na kar je konj zabezljal in skril ud.

"Ti še kar verjameš," je nadaljeval Focio1n, z vnemo, ki je ni znal skriti, "da je homoseksualnost izjema, pregrešna razvada iz zdolgočasenosti ali prekletstvo bogov. 
Ubežnik iz Sodome je zate prekletnik, ki gre mimo z zagrnjeno glavo, da mu angel ne bi s pokoro zaračunal krivde. 
Tako kot Gide gladko sprejemaš vse, kar lahko upravičiš, ampak iz tega sledi problem, ki mu ni konca, ki ga nikoli ne bo mogoče skleniti. 
Človek, ali karkoli že, nikoli ne bo mogel upravičiti," Focio1n je podčrtal to besedo, "zakaj je homoseksualec, to bi pač nehal biti ali pa ga ne bi več zanimalo iti po tej poti, če se sploh kdo more izkopati iz tega ozkega grla. 
Tisti pavlinski stavek, ki so se ga oklenili homoseksualci, da je 'pri čistih vse čisto', je navadna neumnost, prav tako bi ga lahko uporabili tudi za roparja, pokončevalca ali ponarejevalca denarja; ampak tista korenina, kjer ni ne čistosti ne nečistosti, temveč neka temna muzga, ki se vpija in se sklene z izrekom cveta ali morfološko polnostjo sadeža, prinaša iz globin dejstvo, ki je neupravičljivo, ker je globlje od vsakega upravičila. 
Vsak globok sev je, kot so govorili taoisti, sev v praznem prostorju. 
In vsak sev, ob katerem vztrepetamo, to pravim brez pascalovščine, je sev v prostoru brez odgovora, ki nazadnje da odgovor. 
Ampak ta odgovor je nam neznan, nima upravičila, zeh praznine je. 
Nepričakovana tragikomičnost pa je v tem, da si človek zna priličiti ta odgovor. 
Ko je Elektra mislila, da je rodila zmaja, je videla, da pošast joka, ker hoče biti podojena; torej mu brez obotavljanja ponudi prsi, nakar mleko primezi premešano s krvjo. 
Čeprav je rodila pošast, kar bi jo moralo zbegati, je vedela, da se mora odzvati tako, da je ne pusti umreti od lakote; človekova veličina je namreč v tem, da si zna priličiti, kar mu je nepoznano. 
Globinsko priličenje pomeni odgovor.

Človek si je priličil oboje, primitiven mit in blodnjak iz omikane dobe, podobnosti in raznoterosti, Dioskura in angele, ki si iščejo hčera človekovih. 
Človek potrka po zidu in nekdo mu odgovori; če bi se zid sesul, mi, kratkoživci, ne bi našli sreče, to bi znal biti konec človeškega rodu. 
Ampak že od 5. stoletja pred Kristusom se je taoizem najpogosteje ukvarjal s temami zrcala, androgina, velikega Enega, krogle, jajca, belega tigra in bivola, in odtlej ima taoizem, kadarkoli ga doleti nesreča, da začne propadati, potem še to nesrečo, da pride v modo.

"Nerad bi v bran nekega stališča položil na Ozirisovo tehtnico napihnjene gosake iz doline mrke Here; vseeno pa lahko ob Bachovo ubrano polnost postavimo Shakespearovo skrivnostno polnost. 
Bach se razkazuje za svojo vitrino, svojo hišo, potsdamsko palačo, orgelskim poukom, obiskovanjem nedeljske maše; za Shakespeara pa se zdi, kot da se hoče ne kazati, ne ostati predolgo na enem kraju in v enem poklicu. 
Zdaj je v šepetalčevi školjki gledališča The Globe, kjer se naravnost meša z alkimijskimi pripravki in se plemič druži s silakom; zdaj se našemljen skrije med občinstvom, da bi slišal opazke o tistem, kar je napisal prejšnji večer, vliva, preliva in zliva v eno vse, česar se dotakne in kar pride iz njega; plemiče pozna, ker se z njimi drgne bok ob bok, vlačuge pa po ustnem izročilu, ampak vse mu pride prav, v njegovi demonski energiji sta svila in ogenj. 
Bachova glasba se, paradoksno, včlenja v tisto, čemur so Grki rekli logos optikos, videti prav do zvoka, medtem ko je Shakespearov besedni pritok, najbolj ustvarjalen, kar jih je svet kdaj poznal, oblak dima, ki se vali iz votline in duši pitijo pri razodetju. 
Oba sta bila baročna, ampak Bachova baročnost je rudninska, kombinatorična, krotko pitagorejska, medtem ko Shakespearova baročnost temelji na poglabljanju v polža, ki hrešči in prasketa od prispodob. 
Pri njem je metafora kot srnjakovo otroško rogovje, konj za Orfeja, Ganimeda in Amfiona, iskani in izgubljeni srnjak, srnjak in otrok, srnjak in knez. 
Ponoči spi kot srnjak, z vse polno drobcenih ptic v naglavni rogovili, v megleni zori pa si otrese čelni svečnik, ki se guga od samih ptic, metafor v podzemnih palačah. 
Shakespeare je enako polnosten kot Bach, čeprav nisem prepričan, da se je dvakrat poročil in zaplodil štirinajst otrok.

Pregreha zoper naravo, pravi v Summi, ni vrsta pohote. 
Očitno se trudi na vse načine speljati pohoto greha zoper naravo iz telesa. 
Umesti ga zunaj vsakršnega padca. 
V grehu zoper naravo nihče nikogar ne onečasti. 
Iz spoštovanja do telesa hoče temu prizanesti z madežem; razmerje med stvarnikom in telesom ne trpi te pege. 
Telo, ustvarjeno za to, da poje v slavi, ne bo deležno tega onečaščenja. 
Pregrehe zoper naravo niso najhujše od grehov pohote, reče potem; videti je, da Akvinec šteje pohoto za pomoto kalivega semena, za grob greh pretiravanja, saj malo pozneje v Summi pravi: Prešuštvo, onečaščenje, posilstvo, bogokletje so bolj v nasprotju z ljubeznijo do bližnjega kot pa dejanje zoper naravo; zdi se, če malo pospešimo, da prepoznava neko hudičevo jalovost, otrplo seme, zasejano v pogubni noči. 
Ampak nazadnje, po dolgem okolišenju, sveti Tomaž le pove, kar ima povedati glede greha zoper naravo: ne prišteva se k zlobi, temveč k poživinjenosti."

"A prežiš na kako Izoldo?" mu je rekel Fronesis.

Zreli rjavec je potegnil iz usnjene mošnje nekaj po videzu koščenih predmetov, zavitih v oljčno zelen prtič. 
Bile so kitajske zobne krtačke, ki so z rezljanim ročajem oponašale polieder izmeničnih krožcev in čipk iz kosti. 
Hotel jih je podariti rdečelascu, da bi jih prodal in si pomagal v svoji bedi, ampak ta ni sčakal do konca usmiljene ponudbe. 
Visoko je povzdignil kozarec in izpljusnil vodo v rjavčev obraz. 
Pod leščem vode je čelni pramen spomnil otip na ebenovino, zglajeno kot marmor. 
Rdečelasec je stekel ven, s kitajsko zobno krtačko v roki. 
Zreli gospod je neprizadeto obsedel, ker je vedel za pičlo vrednost poliedra iz rezljane kosti, mogoče tudi to, da ga noge ne bi dohajale na lovu za nenadno vragometnim rdečelascem.

Božal je sina in počasi spoznaval naslednje resnice. 
Prvič, gospodična Sunster ni gojila niti najneznatnejšega zanimanja zanj. 
Ekonomsko ga je izrabila, da je lahko sledila skupini v Pariz. 
Predmet njenega blaznega zanimanja je bil Diaghilev. 
Drugič, Diaghileva je gospodična Sunster zanimala še manj kot Fronesis njo. 
Tretjič, Diaghilev je bil hudičevo dejaven pederast, ki ga je silno mikal Fronesis starejši, kot je bilo jasno iz najraznovrstnejših odtenkov nasmihanja v baletni skupini.

"Kdo pa naj rečem, da jo čaka?" 
"Saj bo vedela," je odgovoril Fronesis, da ne bi bilo treba povedati imena in bi onemogočil morebitno pričo.

Ob nenadnem škripanju zavor so vzplapolali z navsezgodnjo vodo zglajeni lasje njih, ki so se z avtom pripeljali po Focio1na, in je ta, ki je zelo zamišljen čakal na vogalu, stekel, kot bi hotel preprečiti, da bi se avto ustavil in bi hrup motorja, ko bi avto spet pognal, zbudil spečega rdečelasca. 
Zaslišal se je samo tlesk avtomobilskih vratc; med lasmi, zglajenimi z boljšim glavnikom pred navsezgodnjim ogledalom, so bili Focio1novi izjema, saj glavnik ni znal razdeliti, česar odmik bodala ni znal združiti.

Ob besedah žalostno kot morje so se v kotičku Cemi1jevega očesa zlili iskrivo rumenilo piva, slinasto rumenilo pevčevega zlatega zoba in plemenitejše, s prerajajočo zeleno razbrazdano rumenilo pocestne fige, ki je že veselo dišala vsaj nekemu brenclju s prelepim škrlatnim ogrljakom. 
Cemi1ju se je zazdelo, da kar sliši žužkovo praznično brenkanje. 
Iz bližnje hiše je stopila mešanka v bledo svetlomodri halji in s koralnimi uhani. 
Ni ji bilo do tega, da bi pretrgala tradicijo, in je tudi ne obudila, rusa kot pes, ki žveči vataste oblake, z blago valovitim nosom, kakršne imajo nekatere apsare iz indijskih svetišč. 
"To pa to," je rekla, "takoj ko se oglasi, ga prileti poslušat vsa soseska." 
Ker je bil na vogalu edino Cemi1, je ta brž pospešil korak, da ne bi bil "vsa soseska".

Potihem se je Celita začela razodevati. 
Pazila je na najbolj potuhnjene zvoke. 
Imela je občutek, da bi zdrs životca po svili kombineže lahko dregnil v Julianovo spečno korenino in ga neukrotljivo zdrznil iz spanca, ko bi se mu ves slap zgrnil za vrat. 
Položila je roko na naslanjalo negibnega gugalnika, da se soba ne bi splašila ob novem razmerju svojih premen po njenem prihodu v prostor izzvanega sna. 
Dotaknila se je gugalnika, kot bi mu hotela reči, naj se ne zbudi, da ne zbudi Juliana. 
Gola se je Celita počasi pritipala h golemu spancu njega, ki se nikoli ni upal pohvaliti rdečih rož v njenih laseh. 
Privila se je k spečemu. 
Ta se je zbudil ves v njenih rokah. 
Oba darovalca, obe slini, obe prabitni vlagi, vse se je zlilo s svojim nasprotjem. 
Juliano je pomlaskal iz spečnih globin, in ko je odprl oči, zagledal ob sebi Celito, kako mu z nasmehom, s tisto nič kaj vražjo nabritostjo užitka, polzi z ustnicami po ustnicah, kot bi ti mokrotekoči gibi kapljali z ostrice in pednjali naprej, v okrilju vlažnega praprotja. 
Potem ko se je Juliano vzpel iz sna k obličju Celite, privite v kačjem objemu, je uzrl obraz ladje, ki pluje z ribo, in ob ribi duša, in tedaj je strmoglavil. 
Videl je obraz, obraz z rdečimi rožami v laseh, in tedaj je moral kar umreti. 
Alge sna so za hip izpustile ptico; potem pa je ta strmoglavila v rečni mulj in izginila.

Rokoval se je v prazno in se poslovil z zdravniško vljudnostnim nasmeškom. 
Potem je naročil Celiti Eudoxii: 'Naj vstopi naslednji pacient.' 
In tako je ordiniral, po deset pregledov dopoldne in deset popoldne. 
V čakalnici ni bilo nikogar. 
Pregledoval je pacienta, ki ga je le njegova blaznost utelesila v stvarnost. 
Vsak dan se je pred njim zvrstilo dvajset ljudi, ki jih ni bilo; pogovarjal se je v zrak in predpisoval recepte v človeka zraslemu košu za smeti. 
Celita Eudoxia pa je morala, kolikor je mogla gladke pameti, slediti vsaki podrobnosti njegove blaznosti. 
Ob sedmih ali osmih zvečer, odvisno od časa, ki ga je posvetil posameznemu pacientu, se mu je pamet vrnila. 
In Eudoxia je spet postala Celita.

Doktor Focio1n ni nikoli poslal sina v šolo. 
Kar sam je poskrbel za njegovo izobrazbo, od zgodovine ničle do variacij trigonometrijskih funkcij čez obširno kulturno, metafizično in teološko krajino, v katero je umestil te variacije med ničlo in neskončnost. 
'Med ničlo, kar sem jaz,' je govoril, 'in neskončnost, kar po grškem kopitu nočem, da postaneš ti, ne da bi izčrpal poznanje vse mogoče končnosti.' 
Ampak Focio1nu so se v obroču neskončnega urjenja prividov odpirale oči. 
Gledal je, kako oče deli zdravniške nasvete zračnim gmotam, poslušal, kako je mati enkrat Eudoxia in drugič Celita. 
Sprehajal se je z očetom, pogovarjal z materjo; v obroču blaznosti je zrasel brez izvirnega greha. 
Njegovi čuti niso izločali poželjivostne snovi, ampak podatke ve1denja, ki so se prestopali naprej in nazaj k podobi, lebde kot gorgonski poganjki, ki ne znajo razvozlati rečnega mulja."

"Focio1n je bil dedno," je rekel Fronesis, "že pri sedemnajstih letih pripravljen poročiti dekle z vogala, z rožami ali brez rož v kostanjevih laseh. 
In to je tudi naredil, ampak algebraične enačbe, ki jo je živel, ni izničil. 
Predočil ji je, da se gamete razcepijo in spočnejo sprimek življenja, če se skupaj potopita v toplo vodo in mu ona pretipa ud. 
Devet mesecev po poroki je njegova žena dobila krvavitve in razne motnje. 
Šla se je pregledat v ordinacijo, kjer je bila naročena za udoben porod po znosnih cenah. 
Presenečenje. 
Zdravnik ji je povedal, da je njena deviška kožica napeta in nedotaknjena kot meh škotskih dud. 
Grenko je prijokala domov, ona, ki je bila še vedno devica kot kaka prerafaelitska madona, z lilijami odsotnosti in čistosti v roki pa zvezdnimi vrvicami na čelu.

"Kako pa si zvedel vse te stvari, ki najbrž niso splošno znane?" je rekel Cemi1.

Sveti Jurij si pribori blagor z istimi pošastnimi znamenji kot zmaj, brez sape pogreznjen v žveplenem jezeru. 
Oba se v svoji pošastni opravi vzpneta vsak na svoj prostor v večnosti. 
Zmajevo telo je prebodeno s kopjem, sveti Jurij pa brez glave, brez kože, osmojen, malodane zdrobljen. 
Podobna sta si v pošastnosti, pač pa si bosta različna na dan Poslednje sodbe, na dan zmenka v dolini sijaja vstajenjskih teles.

Boja ni bi1l nikoli nobenega,

Ko je šla nekoč iz službe pri starinarju, sem stopil do nje, hodil sem ob njej, dokler se mi ni zazdelo potrebno povedati, da stanujem v istem hotelu, da sem si jo želel spoznati in da jo spremim, če hoče, ko že greva isto pot. 
Sunkoma se je ustavila, izgledalo je, kot da jo je zgrabil krč po vsem telesu, obraz, še posebej, je nakazal začetek strašne, zardele in penaste ohromelosti. 
Njen gib je bilo tako odločen, da mi ni preostalo nič drugega, kot da pospešim svojo pešpot in poskusim priti v hotel pozneje, tako da se ne bi srečala. 
Kakor sem bil zbegan, sem pa vseeno opazil, da se mi sluga v dvigalu vneto poskuša nasmihati in navezati pogovor z mano. 
Plavolasec neenakomernih potez je bil, niti najmanj me ni zamikalo, da bi mu vrnil nasmeh. 
Kot se ponavadi zgodi, sem že spočetka zaničeval ključ blodnjaka, ki mi je sam od sebe lezel v roke."

Pisal je bil Fronesisu v Santa Claro, ob kateri uri bi se želel sestati z njim v neki kavarni na glavnem mestnem trgu. 
Ob prihodu v hotel se mu je zazdelo čudno, da Fronesisa ni bilo, da ga ni prišel počakat, da ni s svojo običajno oliko in samoumevnim obvladanjem družabne omike prijateljsko prehitel naprošenega zmenka. 
Zaradi tega se je zamudil v kopalnici, na nič ni mislil, vendar je bil s celim telesom potopljen v občutek, da nekaj poteka v smeri, ki je nasprotna usodi njegove sreče. 
V Fronesisovem vedenju nista igrala vloge ne izmikanje ne kljubovalnost, brez postavljanja se je počutil sam svoj gospod, predobro v središču svojega mikrokozmosa, da bi igral na karto polovičarskih ali sumljivih oblik; nasprotno, vedno je prišel po pričakovanju; njegova najskrivnejša nimfa mu je priporočala, naj pride na zmenek, ker je bil vedno goreče pričakovan.

Zato je Focio1n odšel iz hotela proti mizi v napovedani kavarni bolj neodločen od vidne fortitudo bližnjega prijetnega srečanja. 
Sedel je k vogalni mizi (bila je ista kavarna in ista miza, pri kateri je Fronesis povedal Cemi1ju zgodbo o rdečelascu). 
Naročil je pivo, ker je vedel, da to Fronesis rad pije ob prepevanju Purcellovih Metaphysical songs in a tavern. 
Izza drugega vogala vhodnih vrat je vstopil moški in se napotil naravnost k mizi, za katero je sedel Focio1n. 
Bil je Fronesisov oče, Focio1n ga je takoj spoznal po barvi polti. 
Čas, kolikor je trajalo, da se je prebil med mizami v lokalu, je Focio1n porabil za to, da si je opomogel od bledice, ki ga je obšla, ko je videl, da prišlek ni pričakovani.

Cemi1 je zdaj že pred Focio1nom; ta zamahne z obema rokama, kot bi ga hotel objeti. 
Podoba prispelega prijatelja mu migota v očeh, ampak komaj zmore vstati, roki, ki sta iskali objem, na pol poti omagata, težko omahneta. 
Njegove kalne oči vidijo Cemi1ja, kot bi ga bila naplavila plima, mati, našemljena v bolničarko, ob zblaznelem ordinariju, ki ordinira najtočnejše recepte.

Ampak jaz sem iz plemena Oksirinhov,

Pred merjaščka pa ne stopi,

anusne poti sem bog.

Focio1n je premolknil. 
"Gre samo za tisto, čemur so srednjeveški retoriki rekli pretirana metaplazma," je rekel, z burkasto navezavo, ki je sunkovito preobrnila tematski razvoj pogovora. 
Rdečelasec je izrabil priložnost, vstal in odšel na stranišče.

Focio1na ni bilo več, tudi Fronesisa ne, čeprav iz različnih razlogov; gotovo je bilo le to, da je sosledje dni ob dveh odsotnostih, eno je Cemi1 poznal, o drugi, Fronesisovi, ni vedel sploh ničesar, začelo prehudo težiti zadnja leta Cemi1jevega deštva. 
Prijatelji kot Fronesis in Focio1n so nekaj tako skrivnostnega in redkega kot modra lisica, ki teče prek sibirskih step. 
Še veliko teže pa jih je srečati, saj to ni odvisno od iskanja, od lova po mestu; pridejo kot prikazen in nedoumljivo odidejo. 
Na začetku prijateljstva so nam zbudili vtis, da nam bodo vekomaj v družbo; ko pa se zbudimo, jih – žal! 
– ni več, poniknili so v nekem neustavljivem pretoku, ne moremo jih rešiti, nič več ne bodo odgovorili na naše klice, čeprav bo naša najskritejša privrženost za vedno pripadala njim.

Zaradi ljubega miru lesenega damjaka je bilo treba ne le umakniti kupo, ampak tudi ugasniti ventilator. 
Cemi1 je prestavil mehiško kupo na zgornji del male knjižne omare, med angela in bakho. 
Tedaj je sprevidel, da se je kaotično nelagodje iz izložbe na ulici Obispo poleglo in umirilo na zleščenem mahagoniju, ki je zvrha pokrival omaro, ko se je kupa znašla med bronenima kipcema. 
Zazdelo se je, da angel brez vrtoglavice teka in poskakuje po krožnem robu kupe in da se je bakhantka, zbita od udarjanja cimbal in nerodnih poskokov, pogreznila do vznožja kupe, kjer jo je angel poskušal spraviti k sebi, v poigravanje oble svetlobe po robu kupe.

To neizmerno obljudeno območje, od umetnomarmorne Minerve do kubanskih kadilskih grafik, se je izenačilo z bronenima kipcima, angelom in bakhantko, na obeh straneh mehiške kupe. 
Sprevidel je, sprva z grozo, potem z vsakdanjim veseljem, da se popek tega območja, njegov omphalos, ujema s središčem nekakšnega vesoljnega faličnega dolmena. 
Te ureditve, s svojo izraženo razsežnostjo in nekako vdihnjeno usmeritvijo, so bile ustvarjena misel, bile so živad vztrajnostnih podob, ki so se s telesom približale k zemlji, da bi jih on lahko zajahal.

Eno od takih noči, ko je ogorek cigarete svetil v somrak kot neskončen vlak, je zelo razločno uzrl vse trenutke nekega dne, ko je bil v referatu pravne fakultete na Upsalonu. 
Prepoten in zadihan je brskal za trenutno založeno mapo. 
Z lastnega sedeža je opazoval ta drobnjakarski, malenkostni prizorček. 
Tolikšna pritlehnost, razvlečena kot operatično dejanje, je nazadnje strla vzmeti njegove zadržanosti. 
In z glasom, povišanim v votel tenorski nastavek, je rekel: "Počutim se kot kak Kopernik, opredelil bom zakone, po katerih se stvari izgubijo oziroma poniknejo po temni naključnosti. 
Prvi zakon: papir se rad založi. 
Drugi zakon: papir se sredi predala rad zagozdi v piramido; ko se predal odpre, potegne papir navzgor, kjer se ta potuhne. 
Tretji zakon: obstaja škrat, ki vleče papir za vogale in skače z mize na mizo; če mirno počakamo, škrat prinese papir spet nazaj, od koder se je izgubil; če pa se jezimo, bo škrat vlekel papir za sabo z mize na mizo, dokler ga zimsko spanje ne naredi nevidnega, takrat čaka na presenečenje nujne potrebe, da bi se spet prikazal. 
Četrti zakon: kadar pozornost počiva, se škrat požene v divji beg, ker ve, da so vse meje odprte." 
Umolknil je; vsi uradnički so ga debelo gledali. 
Zaslišal se je glasen smeh, vendar njegov nepresevni odmev ni segel do venčnega zidca.

Kaj se je dogajalo v tisti sobi, v kateri je živčna roka potegnila zaveso? 
Tam so bili Mari1a Teresa Sunster, advokat in sin; ni bilo treba veliko truda, niti posebne bistrovidnosti, za ugotovitev, da jih je zbralo nadvse resno družinsko vprašanje.

"Mislil sem, da je ta pogovor," je spregovoril odvetnik Fronesis, "brezizhoden, pa se je za vse tri izšel v enem samem krogu. 
Mari1a Teresa je morala vpričo tebe izdati svojo skrivnost, tako kot si moral ti, ki si zanjo dobro vedel in jo še bolje hranil, sprejeti njeno žrtev, in to si tudi storil, tako da sta oba našla neprekosljiv izhod. 
Zato mislim, da zdaj pač lahko odideš na dolgo potovanje, celo svetujem ti ga in omogočim, pod edinim pogojem, da nama, kot zapovedujejo klasiki, nekoč pozneje, ko bova bolj v letih, opišeš svoje pustolovščine."

"Boter, nerad to pripovedujem, ampak nevidno se je tisto noč prav klavrno izkazalo. 
Sobota je bila, zelo miren dan, tako da je bil še zvečer ves tiholazen. 
Včasih se nevidno, ki ima težko težnost, v čemer se loči od nestvarnega, ki raje lebdi, pokaže omejeno, ponavlja se in sploh kaže obžalovanja vredno nagnjenje k omlednosti. 
Spal sem tja do polnoči, zelo zaposlen in listljat spanec. 
Torej sem se zbudil napol zelo spočit, čeprav ne bi znal povedati, po kateri polovici telesa. 
Čeprav polnoč zelo rada uganja barabije z nevidnim, se nisem zbudil sunkoma. 
Ko sem se tisto sredonočje skoraj zbudil, sem zaznal nekakšen ropot, ki je prihajal iz smeri obrisov naslanjača. 
Počasi, še zmeraj se me je držal krmežljav ostanek spanca, sem obrnil pogled proti kraju, od koder je ropotalo. 
Stola in ropota nisem dognal v enoten vtis, dokler nisem prižgal svetilke. 
Takrat pa sem lahko z rezno razločnostjo opazil, da se naslanjač premika brez zaleta, tako rekoč sam v sebi. 
Od prvega trenutka sem bil prepričan, da ni šlo za mimolazni spotik kakega tatu, in tudi ne za zoprn trk mačka na sledi sovražniku. 
Stolova gibnost je bila, celo v vilinskem okviru polnoči, tako preprosta, da sem kar zaspal nazaj. 
Ko sem se zbudil, sem začutil, da se je druga polovica telesa pridružila drugi, nepoznani polovici, ki je bila ob polnočnem prebujenju videti že vsa spočita in polna, v nekakšnem spevnem krogotoku, ki se je bil umiril v vlažnem somraku.

Zaradi svoje priletnosti kritik ni zmogel popolne mrtvičnosti, prej nekakšno stalno mesečnost. 
Pritok krvi, ki ga je ustavil pritisk na dovodnici, je bil zelo šibek; ponavadi je zadoščal že razpenjen krater, da je zadrnjohal kot len medvedek v kakem londonskem parku. 
Dolga leta nedejavni jezik se mu je zgostil brez posebnega truda, brez potrebe po mašenju požiralnika je omahnil v prepad. 
Iz svoje mesečnosti je lahko videl miže. 
Torej žena, tragično, ni mogla preprečiti razpoloženj, ki so žalostno pritekala na obraz glasbenega kritika. 
Ko je ženina roka segala po požiralniku, se je obraz spečega počasi nakremžil kot obešenec. 
Ko je srebrna paličica začela vihati jezik, so kritikova usta posnemala medvedjega mladiča, ki uganja nečednosti v borovem gozdu. 
Ko je bila mrtvičnost dovršena, je njegov dobrodušni obraz posnemal obličje kralja pastirja, čigar otrplo telo je bilo na ogled ljudstvu, kot bi utrujeno božal jagenjčka, ki ga je lizal po licih.

Ko je Atrij Flaminij, naš vojaški tribun, prišel v Tesalijo, kamor se je že razlegel odmev njegove zmage nad telovadci, so ga pričakali sovražniki, ki so mu pripravili čudo in pol. 
Njegov sloves je že prihajal na tisti glas, ki ne izhaja iz stvarnosti obvladanega dogodka, dejstva, temveč iz ustnega izročila, katerega širjenje je neustavljivo, kadar junaška veledela razglaša ljudstvo; česar se to polasti, je namreč deležno tega kraljevskega daru, brez katerega nesmrtnost na veliki nogi vedno trepeta v negotovosti, kot bi ji zbliza grozil mrk.

V dnevnem redu je zaukazal, naj se legionarji tiho odplazijo k reki, po kamenje in kremenje. 
Kamenje naj bi si prišili v obrobo ogrinjala oziroma na konice škornjev, da bi dosegli bolj zateženo telo. 
Kremenje naj bi si privezali k oklepu, čez glavnino pleteža. 
Legionarjem, sicer vajenim varčevanja s pripombami na Flaminijeve ukaze, se je čudno zdelo, ko so slišali te nasvete, ki so oteževali hitro hojo ob začetnih naskokih mlajših legionarjev. 
Strah, ki je bil popadel Etrurce med vojaki, je ob teh sibilinskih zapovedih začel plahneti.

Sprehajalec, ki ga že poznamo kot mojstrskega tolmača izrivnega dvorišča, je obstal pred zabojem s sadjem, v katerem so bile jagode že razporejene v okusno barvno ureditev. 
Na zabojčku je bil napis: Ni naprodaj. 
Zakonca sta bila videti spokojno samozavestna v krogu svojega okolja, zato ni nič vprašal. 
Sploh pa bi vsakršno vprašanje skazilo somernost njiju dveh in zaboja s sadjem. 
Sklenil je nadaljevati svoj sprehod, tako čudno protistavljen vzhajajočemu jutru.

Komaj je odbor stopil v sobo, je kritik dvignil glavo z vzglavnika in s povzdignjenim desnim kazalcem spregovoril v počasnem, orakeljskem glasu:

Umolknil je in obiskujoči kritiki so se čudili, kako je pretekli čas še obogatil njegovo, tako so jo oni imenovali, konceptno podobo. 
Počasi so zapustili sobo, kjer je prebival izzivalec časa, in šli povzdignit kristalne čaše, pozlačene z viskijem kraljevske znamke. 
Omračenka je skrivala žalost ob misli, da ju bo s kritikom ta pretrg uspavanosti mogoče stal kakih pet let pojezda na omrtvičenem času.

Razvedelo se je, da so stoiki, oglasniki zbornega samomora, že začeli moriti same sebe, raje kot da bi odkorakali proti Kapadokiji. 
Blizu Larise je neki Rimljan častivrednih jeseni ubil svojega za vojsko godnega, že potrjenega sina. 
Dohitel ga je in mu prerezal vrat, raje kot da bi ga videl v rokah coprnikov, z iztrganim nosom. 
Ta nos bi se znal ujeti s kakim drugim bližnjim obrazom, tako da bi napol spoznal sina, ki pa bi bil v zagrobnem Orku, in sicer popolnoma raznosen. 
Po zavratnem dejanju je častitljivi starec zanihal s tamarindove veje. 
Sin je ob čuvaju, ki ga je določil Atrij Flaminij, obdržal svoj zadovoljivi nos klasičnega Rimljana. 
Pač pa je oče klavec izgubil svojega pod rezilom ledenega razkroja telesnih sokov. 
Da bi ga rešil iz prostovoljne zanke, ga je neki inkubus zaobjel v zakol. 
V Prozerpinino dolino je moral stopiti z razprto dlanjo sredi obraza. 
Zdaj je sin, ki v senčnem goltu ne spozna očeta, ko gre mimo njega, oče pa zaječi, ko vidi razboleli vrat, čeprav sinov nos onemogoča vsakršno preobličenje v objemu. 
Ko je novica o dogodku segla do umirajočega vrhovnega poveljnika čet, je bil ta presunjen, ko je spoznal, da vsaka ponarejena usoda, ki naj nadomesti smrt na bojišču, ne le zaseje nečast med živimi, temveč se nazadnje niti sence svojcev ne prepoznajo v peklu.

Ko so vojaki, ki naj bi se vkrcali, korakali mimo šotora, v katerem je ležal Flaminij, se je ta poskušal tjavdan okleniti njihovih ogrinjal, da bi se tako vsaj privlekel do admiralske ladje. 
Malodane objokane vojake so morali s kopji odsuvati na ladje.

"Nehajte no čvekat neumnosti," je zavreščala omračena soproga, "odpeljite me k možu, hočem videti njegovo kristalno rakev. 
Najmanjša nemarnost lahko povzroči izbruh časnostnega slapu, in ko bi moj mož padel nazaj v čas, bi gotovo preminil." 
Napol se je pretegnila, kot mačka, ki si odpočiva od smrtnega boja, da bi naskočila goltanec zajedljivega izzivača.

Omračenost ji je vlila urnost, ki jo je kronologija zavračala. 
Pod budnimi očmi zbliza sledečih kritikov je stopila k rakvi. 
Procesija se ji je umaknila s poti in se zgnetla v vrtinec, ker so ljudje hoteli videti dvojico skupaj, spečega in njegovo zblaznelo varuško. 
Ko je pomolila obraz nad rakev, se je razlegel tak vrisk, da je sam preparal noč in pognal varuhinjo neskončnostnega sna navzdol v mrakotni Erebus. 
Kaj je videla, ko je pogledala v rakev? 
Obraz rimskega vojščaka, spačenega v izraz neskončnega obupa, ko se poskuša oberoč okleniti ogrinjala, škornjev, meča legionarjev, ki so korakali mimo, na poti k bojiščem daljnih dežel. 
Na obrazu je bila zapisana hlipajoča, nemočna bojevitost, jokal je od obupa, da se ne more pogrezniti v ogenj bitke. 
Ko je na svoji slamnjači, z obrazom, vnetim od kamna, prisegel četam na poti v daljne preskušnje obstanek in krila, je začutil, da ga kri ne uboga več in mu kolovrati po obrazu v ponarejenih, gibnosti odtegnjenih krogih. 
Namesto glasbenega kritika, vdanega snu, da bi premagal čas, je bil tam obraz rimskega generala, ki ječi, prisiljen v negibnost, ko je zanj prešla možnost, da bi dohitel smrt v vrtincu bitk.

Podnožje kupole zdaj porušenega svetišča je nekoč obkrožal balkonček, s katerega so menihi opravljali svoje polnočne molitve; zdi se, da so te razvaline krščanskega svetišča v njihovih časih sijaja postavili na razvalinah neke poganske filozofske akademije. 
K tem razvalinam sta prišla rimska centuriona, da bi vrgla kostke; odstražila sta svojo izmeno in sta pred zakrokanjem v pivnici hotela točno vedeti, kateri bo pobral ceho. 
Ravno sta hotela sesti med nedotiko, da bi zavadljala, ko se je z balkona okrog podnožja kupole snelo poprsje. 
Bil je lik zelo zamišljenega zemljemerca, ki se je ob padcu zapičil v zemljico s šestilom, ki ga je vihtel v desnici, v razpokano, staro, s kamnom in okrašenim štukom spremešano prst. 
Centuriona sta zavihtela sneto figuro v zrak; poletela je in se zagozdila na železni klin, s katerim je bila pritrjena na ograjo podkupolja. 
Gladko se je nasadila na svoj klin, šestilo je obmirovalo v zraku, ki se je hotel obljuditi s prikazovanji in izbežnimi vibami. 
Začela sta metati kocki. 
Zvračala sta pike po travi in izravnavala s prodnikom, po možnosti brez sledu. 
Kocka se je zakotalila, in ko je obstala, pokazala dve črni piki. 
Druga kocka je imela bolj razgibano pot, čez kamenčke in blatne kotanje, in ko je končno obstala, so bile na smetanasti ploskvi kocke vtisnjene tri črne pike. 
Tedaj je nad centuriona priletela pošastna prikazen. 
Lik zamišljenca s šestilom se je bil znova pognal v prazno. 
Ko je konica šestila priletela na tla, se je zaletela v kocko, ki je kazala trojico. 
Kocka je divje poskočila, trčila ob kamen, velik kot rak, se zatrkljala nazaj do kocke, s katero sta bili par, in zdaj je tudi sama kazala črni piki, dvojico. 
Sparoma sta kocki, druga ob drugi, kot bi se bili njuni ploskvi zlili, kazali štirico. 
Ta štirica je obstala pod razvaljeno kupolo, sredi glavne ladje, natanko na sredi med stranskima ladjama. 
Centuriona sta se odela v eno samo ogrinjalo, iz vratu je pomolila ena sama glava, glava velike želve, in pazljivo, da se ne bi spotaknila, naglo odkorakala.

Soseščina je pospremila to spečnost z ustreznim opažanjem, od sorodnikov je malodane zahtevala, naj posežejo vmes, da onemogočijo urok. 
Po njihovem bi škoda utegnila biti smrtnonosna. 
V resnici je bil Vivo samo predmet počasne, postopne poživinjenosti, zagozden med vsakdanjim valjanjem in izdatnimi obarami, ki jih je dobival pri Lupiti; izgubil je samo tek do dela, nepodkupljivo svežino pleč, ki so se pretegovala samo v ljubkovanju in se odtegovala nasilnemu znoju.

Za preverbo stanja v trupu se oprite na razdelilni šarnir prepone. 
Za prsi si narišite progo tople barve, bodisi ščirove bodisi pomarančno rumene, od levega seska do desne podpazduhe. 
Potem zasledujte, ne samo usahlo barvo, kot pri obrazu, ampak še bolj drget oziroma zgubančenost barvne proge, tiste kraje, kjer se vam zdi, da je dihanje nekako ubito. 
Za trebušno preiskavo naj bo črta navpična ..." 
Tu so dekleta pogledala stran, ker so se zbala kake robatosti brezimnega starinarja, vendar se je pika njegovega premolka pravočasno ujela z drdravim sunkom avtobusa in rahlim preplahom v očeh mladega bika, čigar glava je krožila po naoljenih zobeh.

Naslednjega dne, ob začetku nedeljske parabole zdolgočasenosti, se je Jose1 Cemi1 odpravil posedet za kratek čas na avenijo Misiones. 
Ko je segel z roko v žep, da bi si pripel obesek s ključi, je nepričakovano otipal nekakšno kartico. 
Prebral jo je s presenečenjem, ki je ohranilo svojo moč presenečanja še vso tisto nedeljo. 
Na kartici je pisalo: "Oppiano Licario se vam zahvaljuje za vračilo kovancev. 
Na ta dogodek sem čakal več kot dvajset let. 
Pridite me obiskat, stanujem na Espada 615. 
Po navedbah pisateljeve sestre (CATEDRA 1997, 604, op. 18) je število 615 namig na Dantejevo Božansko komedijo. 
Op. prev.

Cemi1 je prispel na navedeni naslov, Espada 615. 
Stopil je k liftboyu in ga vprašal po človeku, katerega je iskal: "Oppiano Licario." 
"Prav, izvolite," je prišel odsekani odgovor. 
Odprl je vrata dvigala, da je obiskovalec mogel noter, potem jih je spet odprl, izstopil in mu pokazal proti stanovanju na koncu hodnika. 
Bilo je sedmo nadstropje. 
Cemi1 je odšel v pokazano smer; po svoji stari navadi je grede mimo dolge stene rad drsal s prsti vzdolž zidane dalje. 
Pokukal je skozi eno od velikih oken; ko je pogledal dol, je zagledal Oppiana Licaria v rumenih hlačah in beli telovadni majici. 
Zazdelo se mu je, da vidi škripce, pedale, žaklje z mivko za boj s sencami, pankratijske ponjave. 
Poskušal je izčistiti pogled, kajti neka razpršena čudnost je razkrajala igro pojav. 
Kdo so bili ti ljudje okrog Oppiana Licaria? 
Obšel ga je občutek, da se neka meglica sprevrača v upodobitev, spreminja se v kačo in se tej para koža in se iz nje levi nedoločno, za ples ustvarjeno telo. 
Bili so Martincillo, Adalberto Kuller in Vivino. 
Martincillo je iz kroga zbadal s svojim pikolom besnega raka, ki je lajal kot pes. 
Adalberto Kuller je na dveh sprepletenih kotancih, ostanku na sredi razparane krožne ponjave, poskušal karikirati prikazen z obrazom plamtečega raka, ki je ob vsakem dregljaju pikola zazvenel kot kak stigijski pes. 
Tedaj se je Vivino, v telovadnih hlačkah in majici, usločil v zaklon, kot bi se hotel dotakniti pet, Martincillo pa je za medigro svojega dueta za pikolo in raka raztegnil madagaskarsko harmoniko. 
Oppiano Licario je s pospešenim korakom stopil k mizi na začetku dvorane, vzel v roko kovinsko paličico in trknil po bronastem trikotu, ki je na podstavku počival sredi mize. 
Potrkal je po trikotu, in medtem ko se je širil zvočni val, vzkliknil kot v ukaz: "Sistaltični slog." 
Ritem je začel naraščati, navzel se je crescenda. 
Madagaskarska harmonika, pikolo, ognjemetni rak, karikaturni oris, bakreni trikot, vsi so oživeli, kot da so zasijali in nakazali glasen smeh. 
Martincillo, Adalberto Kuller in Vivino so pospešili gibe, kot bi jih k temu priganjal nek ples, ki se je razgibaval v blaznost.

"Brown," mi je odgovoril, kot bi potrdil, da mlad vrag, nasprotno od mnenja paremiologov, ve več ob odgovoru kot ob vprašanju. 
Čudno je bilo to, kako je odgovarjal: ne naravno, temveč kot narava, kot liane, ki čakajo skrivalnice ubežnika.

Manjkalo je kake četrt ure do uvodnih taktov Fausta. 
Opera je bila za Licaria obred poroznega, poltnega hlepenja. 
Od zavratne nemirnosti kravate v ogledalu do sproščenosti polnočne zmrzline je občutil vsakega od posameznih drobcev časa, ki so se stekali v opero, kot eno samo ve1liko kožo, in on je šel vanjo ali pa jo je raztegoval, da je izpod njene ohlapnosti lahko nalovil nekaterih novih zajčkov kristalnega stožca v očeh. 
Dlani, ki so kar izgorevale pred blagajno, kot pred tribuno Grakhov; vrste, ki so se strinjale in trgale kot pod urokom neke goste psalmodije, in poleg tebe sedež, ki ostaja prazen, medtem ko občrtavaš Harmidov obraz in s svojim najnovejšim prijateljem navezuješ Erosove stike s Fajdrom. 
Parter se je počasi polnil, tišina je že poveljevala praprotju in lišajem tega arhetipskega sveta, ki se je željno ponujal, naj ga zadihamo. 
V tem skalovitem, sveže odkritem kozmosu je bil morskozlati nasmeh, jutro priprte školjke, lasje, ki udrihajo po bokih konja v zanosu pretakajočih se prodnikov in počeplih kapnikov. 
Po hodnikih so prihajali živopisani maršali z zdravniki preračunanih senc in gub, poslavljali so se zelo potihem, kot bi zamolčevali nezvedljive skrivnosti; pahljače, za hip vzletele iz predrobnih ujedljivih dlani, so otrkavale sprepleteni sneg svojih naprsnikov z monogramiranimi platinastimi gumbi, da se je usipal bleščičav, od belih miši razgrizen papir. 
V tistem trenutku je Licario ugotovil, da je parter poln do zadnjega sedeža, razen tistega ob njegovem. 
In v njem je vstal, kot počasen vrtinec, stavek, ki ga je slišal že dvakrat prej, v časovnem razmiku, ki ga zdaj ne bi mogel določiti. 
Pravkar se mu je znova predočil stavek: ob sebi, levo, ko je z brezskrbno samozavestjo, kot nerazločen, zaokrožen vštevek v testo okoliške vseenakosti, prišel meloman, ki je izpolnil dvatisočerost dopolnjenih glav parterja. 
Manjkala je minuta do razgubanja zastora in Licario je končno zajel dvakrat prej ubeglo telo, ki naj bi dopolnilo obraz: ob sebi, levo. 
V minuti je prebral podrobnosti: rožnat obraz, ampak jekleno, z dognano živčnostjo rožnat; oprsje, neulovljivo v zapovedani iztanjšanosti dihanja, ki je, tako se je zdelo, použivalo prostor okoli sebe, kot rastline, nogi pa, osvobojeni hotenja po navidezni negibnosti, je umestil, tako sta bili videti obvladani, v raztezni krog z elegantno sproščenostjo ne docela zasedenega sedeža. 
Niti oplazenega se ni počutil, tako obvladano je zasedel svoj sedež ta, ki se je zdel, kot bi bil prišel iz večnosti, da bi sedel levo od Licaria. 
Ta se je naslajal nad hipnim portretom, ki ga je posnel s kotičkom očesa, ko je v njem vstal drug počasno vzvrtinčen stavek: med premorom ne boš mogel govoriti z njim. 
V Gay-Lussacu, kjer je Licario stanoval v Parizu, je bila vsaka od sob zaradi svoje razsežnosti, okna z oranžnim cvetličnim koritom in zelenoprogaste zavese, pa tudi načina, kako je gosta izmaknila pogledom, skrila pred soseščino ob uri ljubezni ali zarote, pretakanja zlogov ali pelinkovca Picon, pravcata skromna suite. 
Licario se je s svojim Littre1jem, Patristiko, Rivadeneyrovo zbirko, Andaluzijskimi bibliofili pa Amyoti posedel pred nek vodnjak v nekem parku, da bi preveril neki navedek iz pisem Antonia Pe1reza v izgnanstvu, ali pa se je, contrario sensu, odpravil v knjižnico, da bi znova prečesal jutranjost sivega mačka na oranžni blazini, sede poleg stola nadzornega knjižničarja, nad preverjenim verzom Joachima du Bellaya (Couvert d'un poil gris argentin – Ras et poli comme satin, iz Nagrobnega napisa za mačka). 
Te frize in reliefe znanja je Licario zmogel zaradi svojega daru izpraznjenosti iz okolja. 
Bilo je, kot da njegova soba plava na vodah, v vetrcu spominjanja in razločevanja. 
Če bi bil oddelil to stanovanjce, bi se pri priči zlil z njegovo svetovno zgodovino in se izgubil v koordinatah pajčevine, a se potem znova pojavil, z natančno besedo njegove skrivnosti. 
Glasovi, ki jih je dihala ta kamrica, zdelo se je, kot bi več ljudi govorilo izza svojih vpojmljivih miz in pesti zgodovinskega utelešenja, se niso ubirali v oblačke, ki bi Licario zadeval obnje. 
Vendar je nekega dne, v običajnem teku dogajanja, ko se nek glas napoti k nam, zaprl knjigo in odprl okno, in skozenj je, kot velika ptica, priletel plehki stavek: soba na levi. 
Stopil je do gospodinje, in ta mu je rekla: "Vzemi ključ in izsledi, kaj se je tam utegnilo zgoditi; filologija se včasih neposredno ponavzoči, ne da bi nas pogledala, takrat pa vi, sorbonci, zazijate. 
Zmožni ste napaberkovati več podrobnosti o skali, na katero je sedel Marij med razvalinami Kartagine, kot pa o sosednji sobi v Gay-Lussacu iz vaše sodobnosti. 
Zato pa nikoli ne dobite službe in se vam ljudje smejejo. 
No, seveda, vi ste iz Južne Amerike in imate bajno zalogo za brezdelje. 
In kaj bi sploh počeli, če bi se odločili poprijeti za delo? 
Zunaj vas čaka divjina, pragozd." 
Licario je s ključem sobe na levi odšel, saj je vedel, da bo gospodinja v zaletu svoje gostobesednosti začinila sklep svoje običajne parabole s svinjo, prascem, bednikom in treskom vrat. 
Naslednje jutro pa vsa nasmehljana, s sveže odrezanim makovim cvetom in novo znamko sira. 
In kakor je prej njena rodovna gostobesednost silila k smehu, se je zdaj od njene peklenske opreznosti obračal želodec. 
Licario je vedel, da sestopa v območje, kjer ni izsledljivega videnja. 
Stopil je v sobo na levi, našel pa pobeljeno ostenje. 
Nobenega napisa, nič tiste sramotne zanemarjenosti, ko prepustimo stanovanje muham. 
Ampak ta izpraznjenost za stanovalci je imela vzgonsko silo cirkuške ponjave. 
In Licaria je odneslo v tisto kavarno, kamor je zahajal pred spanjem, ker je rad zaspal po doživetju divje razburkane navzočnosti, vzhodnjaškega božanstva premnogih rok in obrazov; po njegovem namreč spanec ne bi smel izhajati iz učenih, umirjenih božanstev, temveč iz te in one razjarjene, neobrzdane menade ali Evmenide. 
Tako je imel njegov spanec svojo posebno nalogo, kot Herkules, nekakšno vsakonočno šestnajsto junaško delo: premagati tisto, kar je pred odhodom v posteljo rotilo, vpilo ali preneslo svojo glavo na godrnjavega škrata. 
Kavarno so zasede1li zoprniki vsakršnjega ponočnjaštva. 
Tam okoli pol polnoči so medli duhovi pobasali svoje pipe in šale, že krepko željni hladu platnenih rjuh, v soboto preoblečenih in odišavljenih, ko zavalovijo čez polegla stegna. 
V beznici so menda ponujali nunske sladkarije in benediktinske likerje, tu in tam je pomolil nos kak obotavljiv parček, a se je brž pobral, včasih je neki upokojeni alžirski frates minores gostljate in vsestransko negovane životnosti zaobjel nič hudega sluteči parček in jima z vrtljivimi vrati dal vetra v hrbet. 
Beznica za pripravo uspavalne predigre, krepke in prezirljive do malenkostnih pustolovščin; nekateri namreč potrebujejo pred spanjem oblat par zaokroženih omizij in ob njih menjavo medlih duhov. 
Licario je presnovil šilce žganja z limono in sladkornim sirupom, kar mu je znova navila ušesa lajna: ob sebi, levo. 
Obrnil je glavačo s preobzidanim zatiljem in videl, da je miza v njegovem dosegu prazna, na njej pa razvrstljiva gruča ostankov in omeglelih kozarcev. 
Zdelo se je, kot bi bil najprej razstrelil s platino štiri, pet sendvičev in se potem zlil z mizo; osamelka je namreč zbujala vtis, da se misli pogovarjati v dvoje z nekom pričakovanim, da mu sporoči neko skrivnost. 
Miza je že vonjala po izpraznjenosti in nezapovrstne govorce so spodrinili nerazvozljivo protistavljeni stoli. 
Urno kot ribič, ki ob nezaznanem tresljaju potegne za vrvico, je pogled zdirjal do vrat, ki so krožila, ven in ven, in izgubljala izvoljenca za načelovanje slovanskemu misteriju kavarniškega omizja.

Cemi1jevo koračenje skozi noč – bilo je že tri četrt na tri, kot je ugotovil, ne manj neodločno kot zaskrbljeno – je zastalo, ko se je njegovi razmišljenosti zagolcnilo. 
Dvonadstropna hiša, ki je zaobjemala ves vogalni kot, ga je pritegnila s sibilinskim čarom. 
Vsa hiša je sijala od luči in ob njenem mesečnem obstretu je obstal, vendar podrobnosti ni razločil; nasprotno, bilo je, kot bi hiša izhlapevala in bi gledal barvne madeže, ki bi se strinjali v gruče, iz teh gruč pa bi lahko postopoma izluščil smisel teh prostorskih ureditev. 
V vseh treh etažah se je ponavljala ista notranja razporeditev prostorov: majhna soba, za njo pa salon. 
V salonu so bili ljudje, zbrani v dvojice in majhne gruče; zdelo se je, kot da govorijo s stisnjenimi ustnicami. 
Čeprav so se sešli sredi noči, pa ti ljudje niso bili videti seznanjeni s hišo, kot bi bili v njej doma ali redni gostje. 
Videti so si bili neznanci, ki so se prvič sešli v tej prostorski enoti; nekateri so bili videti sorodniki, drugi, slovesnejši, bolj zapeti, pa so razodevali znanstvo iz poklica, soseščine ali družnega otroštva v šoli, na peščini, nemara v izjemnih trenutkih nevarnosti ali užitka.

Presenečala ga je vserazsvetljenost hiše. 
Luč se je razlivala po vseh treh etažah, kar je učinkovalo kot nekakšen ascendit, ki bi rezal in členil noč v solitrne rezine. 
Bila je solna votlina, jagrumova hosta, neskončna črta slonokoščenih peg, galeb, srebrni naprstniki, presenetljiva pretanjenost, s katero sova vtakne svoje betiče rumenila v ve1liko gmoto beline. 
Šušljali so, pogovor je poniknil, spet so vzniknili, s krcem po nosu. 
Naprsniki so se prsili kot pav z opalnim grebenom. 
To ni bila presenetljiva belina diamantnega grebena, bila je gostljata beloba opala. 
Opalna mavričnost, bledine, kaline vode, življenje, ki medli na morskem bregu. 
A celo tam se je pel vzbuhel crescendo luči, nabuhel v mehovsko vrečo, ki neusmiljeno grize zelenje na legvanovi vodoravnici in napihuje lica kot za alelujo morskega posvečenja. 
Čevljev ni bilo slišati, zdelo se je, kot bi odpihnili zrcalna vrata, da bi zaplesali, mogoče, bližali so se namreč z odmerjeno počasnimi in žametno obrednimi koraki. 
Ampak ne, prišli so povprašat za telefon, za čokoladni vrelec. 
Zahvalili so se in se umaknili, komajda je bilo slišati njihove zloge.

Satanovih hord sta kumara in repa,

Cemi1 se je počutil nekako dolžnega pogledati nazaj. 
Čuvaj je divje koračil od sedeža na vrtljivi zvezdi, kjer je navidez dremal, k ograji otroškega igrišča. 
Poševna mesečina je pobelela in Cemi1 je zagledal na obrazu črn ogrc, ki je v podaljšku belobe zrasel do velikosti jezika, ki bi polzel vzdolž nosu. 
Čuvaj se je oziral levo in desno, kot tibetanski medvedek, zapreden v fosfor lastne krožnice. 
Obraz je bil zamaščen od znoja in ta hudourna voda je drsela po uhljih v leteč neapeljski uhan. 
S preznojenim obrazom in ogljeno nočjo ob sebi je bil videti kot krmar kakega peklenskega stroja. 
S tresočimi koleni je zadeval ob leseno ograjo otroškega igrišča, in tako je tudi ta ločnica zadrhtela, podobna zboru čarovnic, na katerem je vsak od zabitih kolov začel grotesken ples v risu, zavarovanem s poševno mesečino.


novorojenček, kot ulovljen zajec visoko dvignjen v zrak v porodni sobi klinike Pasteur de Caudéran, ki je pol ure zatem že ves napravljen v majhni posteljici spal na boku, ročica pa mu je molila izpod odejice, ki ga je sicer pokrivala do ramen

Elizabeth Drummond in njeni starši v nesreči s smrtnim izidom na poti v Lurs leta 1952

Izginili bodo v enem samem trenutku, kot so izginili milijoni prizorov, skriti za čeli starih staršev, ki jih že pol stoletja ni več, in za čeli staršev, ki so prav tako že pokojni. 
Prizori, v katerih smo še otroci, obdani z drugimi bitji, ki so še pred našim rojstvom izginili, enako kot so v naših spominih naši otroci še majhni in stojijo ob naših starših in sošolcih. 
Tudi mi bomo nekoč spomin svojih otrok, obkroženi z vnuki in ljudmi, ki se še niso rodili. 
Kot spolna sla se spomin nikoli ne ustavi. 
Mrtve združi z živimi, resnične ljudi z izmišljenimi bitji, sen s pravljico.

ali lahko tirlipotamo z vilicami? 
Ali lahko damo šmilblik v dojenčkovo stekleničko?

tako oguljene metafore, da se začudimo, ko si jih drugi drznejo uporabiti, pika na i

tiste, naučene v času študija, ki so dajale občutek zmagoslavja nad zapletenostjo sveta. 
Po opravljenem izpitu so same od sebe izginevale hitreje, kot smo se jih naučili

Ko letijo štorklje

Bleščeča epopeja je za seboj pustila le neme, sive sledi obrambnih utrdb na robovih strmih skalnatih obal, v mestih pa neskončne kupe kamenja, rjo in skrivljena okostja kovinskih postelj, ki so štrlela iz ruševin. 
Zlovešči prodajalci so se ustalili v začasnih barakah ob ruševinah. 
Granate, ki so jih minerji spregledali, je raznašalo v trebuhe dečkov, ki so se z njimi igrali. 
Časopisi so svarili: »Ne dotikajte se streliva!« 
Zdravniki so odstranjevali mandeljne občutljivim otrokom, ki so se krikoma zbujali iz narkoze z etrom in so jih zato silili piti vrelo mleko. 
Na obledelih plakatih je general de Gaulle v tričetrtinskem profilu pod čepico s ščitnikom strmel daleč predse. 
Ob nedeljskih popoldnevih smo se šli človek ne jezi se in igro s kartami mistigri.

Morda ni drugih prizorov kot so ti, ki so ušli pozabi:

Morda pa je kot ponavadi raje razmišljala o neskončnih možnostih domišljije, ki so jo napajale najstniške knjige iz zbirke Bibliothèque Verte ali zgodbe iz otroške revije La Semaine de Suzette, in sanjarila o prihodnosti, takšni, kot si jo je predstavljala ob poslušanju ljubezenskih pesmi z radia.

Vse, kar je bilo najti v hišah, smo kupili pred vojno. 
Kozice so počrnele, ročaji so se polomili, lavorji so se okrhali, v vrčih so zazijale luknje, ki smo jih zadelali s posebno maso. 
Plašče smo predelali, ovratnike srajc obrnili, izrabljene nedeljske obleke pričeli nositi vsak dan. 
Kar naprej rastejo, so obupovale matere in morale obleke podaljševati s trakom blaga, kupovati za številko večje čevlje, ki so bile leto pozneje že premajhne. 
Vse je bilo treba izkoristiti, peresnico, vodene barvice Lefranc in zavojček maslenih keksov Lu. 
Ničesar nismo metali stran. 
Vsebina nočnih posod je bila za vrtno gnojilo, fige, ki smo jih pobrali potem, ko se je po ulici sprehodil konj, za cvetlične lončke, časopis za zavijanje zelenjave, sušenje notranjosti premočenih čevljev in brisanje zadnjice.

Živelo se je v vsesplošnem pomanjkanju. 
Predmeti, podobe, razvedrila in analize nas in sveta so bili omejeni na katekizem in pridige očeta Briqueta ob postu, na radijsko oddajo Geneviève Tabouis, ki nam je postregla z najbolj svežimi novicami iz prihodnosti, na zgodbe žensk, ki so ob popoldanski kavi govorile o svojem življenju in življenju svojih sosedov. 
Otroci so dolgo verjeli v dedka Mraza in bili prepričani, da so jih našli v zelju.

Pa vendar je bila realnost taka, da smo morali zaradi skromnih stanovanj otroci in starši, bratje in sestre spati v isti sobi, se še vedno umivati v lavorju in potrebo opravljati v zunanjih straniščih, frotirni higienski vložki pa so še vedno bruhali kri v čebru mrzle vode. 
Otroške prehlade in bronhitise so zdravili z obkladki iz gorčične moke. 
Starši so gripo premagovali s tabletami aspro in grogom. 
Moški so sredi dneva urinirali po zidovih, študij pa je vzbujal nezaupanje in strah, da bi zaradi previsoko letečih želja bili kaznovani z norostjo. 
V vseh ustih je manjkal kak zob. 
Čas, so pravili, ni bil enak za vse. 

A vedeli smo, da se je pod idealom in lesketajočimi se očmi skrival brezobličen, lepljiv prostor, ki je vseboval neprimerne besede in predmete, prizore in vedenja: mlade mamice, trgovino z belim blagom, plakate za film Draga Caroline, kondome, skrivnostne oglase za »intimno higieno« z zagotovljeno diskretnostjo, naslovnice časopisa Guérir, »ženske so plodne le tri dni na mesec«, otroke ljubezni, napade na spodobnost, Janet Marshall, ki jo je Robert Avril v gozdu zadavil z njenim nedrčkom, prešuštnice; besede, kot so lezbijka, pederast, naslada; napake, ki se jih ni dalo priznati, splav, podlost, onegavljenje, prepovedane knjige in pesmi, kot je Tout ça parce qu'au bois de Chaville, življenje na koruzi in tako naprej. 
Vsota neizrekljivih pojmov, za katere so smeli vedeti le odrasli, je na koncu štela le še spolne organe in njihovo rabo. 
Spolnost je bila vir sumničavosti v družbi, ki je njene znake videla povsod, v globokih izrezih, ozkih krilih, rdečem laku za nohte, črnem spodnjem perilu, bikinkah, mešanih šolah, temačnih kinodvoranah, javnih straniščih, Tarzanovih mišicah, ženskah, ki so kadile in imele prekrižane noge, dotikanju las v razredu ... 
Spolnost je bila tudi osnovni kriterij za delitev deklic na pridne in poredne. 
Enak kriterij je veljal tudi za seznam »ocen moralnosti« filmov, ki so se vrteli tekoči teden, in je visel na cerkvenih vratih.

(Sprehajanje po mestu, sanjarjenje, doživljanje orgazma in čakanje je zelo verjetna obnova odraščanja na podeželju.)

Prihodnost je preobsežna, da bi si jo lahko zamislila, vedela je le, da bo prišla, in to je bilo dovolj.

V najbolj oddaljenih predstavah prihodnosti – po maturi – je svoje telo in svoj videz oblikovala po modelih iz revij za ženske, bila je vitka, z dolgimi lasmi, ki na ramenih zavalovijo, in podobna Marini Vlady v filmu Čarovnica. 
Nekje dela kot učiteljica, morda na podeželju, ima svoj avto, ki je najmočnejši znak emancipiranosti, spačka ali renaulta 4CV, je svobodna in neodvisna. 
Na ta prizor pada senca neznanega moškega, ki ga bo spoznala kot v verzih pesmi Mouloudjija Un jour tu verras in si bosta kot Michèle Morgan in Gérard Philipe na koncu Ponosnih padla v objem. 
Prepričana je bila, da se mora »čuvati zanj« in je samozadovoljevanje videla kot prevaro svoje velike ljubezni. 
Čeprav si je v planer po Ogino-Knausovi metodi vpisala dneve, ko ni tveganja, da bi zanosila, je bila polna ljubezni. 
Med seksom in ljubeznijo pa obstaja popoln prepad.

Nihče se ni vprašal, ali so bili dogovori iz Eviana zmaga ali poraz, bili so tolažba in pričetek pozabe. 
Niso pomislili na posledice, na francoske naseljence in harkije v Alžiriji ter Alžirce pri nas. 
Upali smo, da nas pot prihodnje poletje zanese v Španijo, ki je bila po pričevanjih tistih, ki so tam že bili, tako poceni.

Ob pogledu na fotografijo tega lepega in zdravega dekleta ne bi posumili, da je njen največji strah blaznost, in prepričana je bila, da jo blaznosti lahko reši le pisanje, morda moški, vsaj trenutno. 
Pričela je pisati roman, v katerem se prizori preteklosti, sedanjosti, nočne sanje in sanjarjenje o prihodnosti spreminjajo v notranjosti nekega jaza, ki je popolnoma nepovezan z njo samo.

Izobilje stvari je skrivalo pomanjkanje zamisli in izrabo nazorov.

Ker so si bila nazadnje vsa poletja podobna in ker smo vse težje skrbeli samo zase, ker je ukaz, naj »se oblikujemo« izzvenel v prazno zaradi osamljenosti in razprav v vedno istih kavarnah, ker se je občutek, da smo mladi, prelevil v občutek nedoločljivega in enoličnega trajanja, ker smo opazili, da imajo pari višji družbeni status kot tisti samski, smo se tokrat zaljubili bolj odločno kot kadarkoli prej; dovolj je bil le trenutek, da smo pozabili na Oginov koledar, in že smo bili poročeni in kmalu starši. 
Srečanje jajčeca s spermatozoidom je pospešilo zgodbo posameznikov. 
Študije smo končevali ob garaškem delu, občasno pomagali pri raziskavah javnega mnenja in poučevali na tečajih. 
Odhod v Alžirijo ali črno Afriko s prostovoljci je bila pustolovščina, še zadnji odlog pred pričetkom ustaljenega življenja.

Pri sladici smo zamenjali krožnike, nekoliko užaljeni, da je bil naš burgundski fondi namesto pričakovanih pohval deležen le radovednosti, ki so jo pospremili medli in nekoliko prezirljivi komentarji glede na vso muko, ki smo jo pretrpeli, da bi pripravili omake. 
Po kavi smo na pospravljeni mizi igrali bridž. 
Viski je zgostil in okrepil tastove besede. 
Je sploh mogoče, da je še vedno oholo ponavljal isto šalo mojstrov bridža? 
Deset tisoč Angležev je padlo v Temzo, ker niso igrali aduta. 
V preobjedenosti, ki je žarela iz obrazov nove družine, popevanju otroka, ki je želel vstati od popoldanskega spanca, nas je prešinil bežen vtis začasnosti. 
Začudili smo se, da smo tukaj, da smo dobili to, kar smo si želeli, moža, otroka in stanovanje.

Ni več sanjarila tako kot včasih, kako bo prihodnje poletje ležala na plaži ali kako bo izdala svojo prvo knjigo. 
O prihodnosti se je govorilo v natančnih materialnih terminih, zaposliti se na boljšem delovnem mestu, napredovanje, nakupovanje, otroški vrtec, a to niso bile sanje, temveč predvidevanja. 
Velikokrat se je vrnila k prizorom, ki jih je poznala, ko je bila še sama, videla se je na mestnih ulicah, po katerih se je sprehajala, v sobah, v katerih je spala – v Rouenu v dekliškem domu, v Finchleyju kot varuška, v Rimu na počitnicah v penzionu na ulici Servio Tullio. 
Zdelo se ji je, da so to njeni jazi, ki tam še vedno obstajajo. 
Preteklost in prihodnost sta se, skratka, zamenjali, predmet poželenja je nenadoma preteklost in ne prihodnost: spet se znajti v tisti sobi v Rimu, v poletju 63. 
V dnevnik je zapisala: »Skrajno narcisistično bi rada svojo preteklost videla črno na belem in v njej bila takšna, kot pravzaprav nisem« in »Takšna podoba ženske me muči. 
Morda se moram obrniti v to smer«. 
Na sliki Dorotheje Tanning, ki jo je videla pred tremi leti na razstavi v Parizu, je ženska golih prsi, za njo pa niz priprtih vrat. 
Naslov slike je Rojstni dan. 
Menila je, da ta slika prikazuje tudi njeno življenje in da je v njej, kot je bila včasih V vrtincu, v Jane Eyre, pozneje v Gnusu. 
Ob vsaki prebrani knjigi, K svetilniku, Svetlobna leta, se vpraša, ali bi lahko svoje življenje podala na tak način.

Mi, ki smo ostali v Združeni socialistični stranki, da bi spremenili družbo, smo naenkrat odkrili maoiste, trockiste, ogromno količino idej in konceptov. 
Povsod so poganjala gibanja, knjige in revije, filozofi, kritiki, sociologi: Bourdieu, Foucault, Barthes, Lacan, Chomsky, Baudrillard, William Reich in Ivan Illich, literarna revija Tel Quel, strukturalna analiza, naratologija in ekologija. 
Tako ali drugače, pa naj je šlo za Bourdieujeve Dediče ali majhno švedsko knjižico o seksualnih položajih, je vse šlo v smer nove inteligence in preoblikovanja sveta. 
Bili smo prevzeti z novimi jeziki, nismo vedeli, kje se nas glava drži, bili smo presenečeni, da o tem nismo slišali že prej. 
V enem samem mesecu smo nadoknadili leta. 
Bili smo pomirjeni, ko smo znova našli Beauvoirjevo s svojim turbanom in Sartra – bila sta starejša, a bojevitejša in ganljivejša kot kadarkoli, čeprav nas nista mogla naučiti ničesar novega. 
André Breton je žal umrl dve leti prezgodaj.

Medtem ko so vsi otroci spali v isti sobi in si z veselim srcem nagajali navkljub ukazom, naj ne »zganjajo norčij«, ukazom, ki so bili sami sebi namen, medtem ko smo pili žganje kmeta z obale, ki je bil povabljen le na aperitiv, so se pogovori razvili v smer spolnih sanjarij, ugotavljanja, ali smo hetero ali homo, izpovedi in opisov prvega orgazma. 
Neko razpuščeno dekle je reklo »rada serjem«. 
Tisti poletni večer smo se znašli med ljudmi brez povezav, daleč od družinskih kosil in ritualov, do katerih smo čutili stud, in navdal nas je razburljiv občutek, da se odpiramo raznolikosti sveta. 
Zdelo se nam je, da smo spet najstniki.

Oglasi so nas učili, kako je treba živeti in se vesti, kakšno pohištvo kupiti, bili so kulturni trenerji družbe. 
In otroci so zahtevali vodo Evian s sadnim okusom »za rast«, piškote Cadbury, sirček Kiri, predvajalnik plošč, na katerem so poslušali pesmico iz risanke Mačke iz visoke družbe in La Bonne du curé, avtomobilček na daljinsko upravljanje in barbiko. 
Starši so upali, da zaradi vsega, kar jim kupijo, otroci pozneje ne bodo kadili haša. 
In mi, ki temu nismo nasedli, ki smo z učenci raziskovali nevarnosti oglasov, šolske spise naslavljali z »Ali je sreča v stvareh?«, smo v trgovini z elektroniko Fnac kupili hi-fi stolp, kasetnik Grundig, fotoaparat Bell & Howell super 8, prepričani, da smo moderne proizvode izkoristili za pametne cilje. 
Za nas in prek nas se je poraba očistila.

jasno neravnovesje med časom, ki ga preživi doma in tistim zunaj, med plačanim delom (2/3) in delom doma, vključno z izobraževalnim delom (1/3)

preproga – 300 frankov

Dejstva, materialno in nematerialno realnost so nam predstavljali v številkah in odstotkih, nezaposleni, prodaja avtomobilov in knjig, obolelost za rakom in smrt, »naklonjena« in »nenaklonjena« mnenja. 
Petinpetdeset odstotkov Francozov meni, da je Arabcev v Franciji preveč, trideset odstotkov ima magnetoskop. 
Dva milijona je nezaposlenih. 
Številke niso izpričevale drugega kot zlo usodo in determinizem.

Premagali so nas v strpnosti, protirasizmu, pacifizmu in ekologiji. 
Ni jih zanimala politika, a so vse besede nesebično posrkali, sledili sloganu Roke stran z mojega kolega, kupovali zgoščenke proti lakoti v Etiopiji in se udeležili pohoda francoskih Arabcev. 
Zelo natančno so izkoriščali pravico do različnosti. 
Imeli so moralno vizijo sveta. 
Ugajali so nam.

Pretekli čas je zapustil družinske mize, pobegnil iz telesa in glasov svojih prič. 
Bil je na televiziji v dokumentih iz arhivov in v glasu, ki je prihajal od nikoder. 
»Spomin na žrtve« je bila civilna zaveza, znak pravične zavesti, nova oblika patriotizma. 
Po štiridesetih letih soglašanja z ravnodušnostjo do genocida Judov – nismo mogli ravno trditi, da je film Noč in megla privabil množice, enako je veljalo za dela Prima Levija in Roberta Antelma – se nam je zdelo, da čutimo sram, a prišel je prepozno. 
Šele ko smo videli film Shoah, je naša zavest z grozo dojela mogoče razsežnosti lastne nečlovečnosti.

Drugod po svetu so se ženske od glave do peta zakrivale.

Šlo je za tridesetminutno videokaseto, ki so jo februarja 1985 predvajali v prvem letniku gimnazije Vitry-sur-Seine. 
Ženska sedi za mizo, ki se je uporabljala v vseh šolskih ustanovah od šestdesetih let naprej. 
Nasproti nje na stolih sedijo učenci v neurejenih skupinah, večina je deklet, kar nekaj jih prihaja iz Afrike, z Antilov in iz Magreba. 
Nekatere so naličene, nosijo izrezane puloverje in velike ciganske uhane. 
Ona z nekoliko povišanim glasom govori o pisanju in življenju, o položaju žensk, malo okleva, se ustavi, prične znova, še posebno, kadar ji kdo zastavi vprašanje. 
Zdi se, da je preobremenjena s tem, da mora poslušati vse, kot bi jo napadla celostnost, ki jo zazna le ona, nato izusti stavek brez posebne izvirnosti. 
Premika velike dlani, gre z njimi večkrat skozi rdečo maso las, a ni več nervoze niti sunkovitih gibov z domačega filma izpred trinajstih let. 
V primerjavi s fotografijo iz Španije so njene ličnice upadle, obraz pa bolj razločno izrisuje oval in čeljust. 
Smeji se lahkotno – znak sramežljivosti ali ostanek tipičnega odraščanja neizkušene najstnice, ki se želi vesti po meščansko, s čimer razkriva svojo nepomembnost –, kar je v nasprotju z mirnostjo in resnostjo njenega obraza, kadar miruje. 
Nekoliko je naličena, a ne nosi pudra (njena koža se sveti), rdeča ruta drsi v izrezu ozke srajce živo zelene barve. 
Miza zakriva spodnji del telesa. 
Ne nosi nakita. 
Med vprašanji so naslednja:

Umrla sta Simone de Beauvoir in Jean Genet in zagotovo nam tisti april ni bil pri srcu, pa še snežilo je vse okoli Pariza. 
Enako je veljalo tudi za maj, čeprav nam jedrska elektrarna, ki jo je razneslo v Sovjetski zvezi, ni povzročala prevelikih težav. 
Katastrofe Rusi niso uspeli prikriti. 
Treba jo je bilo pripisati njihovi neizkušenosti, in čeprav se nam je Gorbačov zdel simpatičen, tudi njihovi nečlovečnosti tako kot gulag – a katastrofa nas ni prizadela. 
Ko so nekega težkega junijskega popoldneva gimnazijci ravno zaključili maturitetne izpite, so izvedeli, da se je Coluche smrtno ponesrečil na motociklu na sicer mirni cesti.

Pričakovali smo nadaljnje prelivanje krvi, prepričani, da ga vlada ne more preprečiti. 
Nič se ni zgodilo. 
Sčasoma smo se prenehali bati in nismo več preverjali vsega, kar se je znašlo pod sedeži. 
Rafal eksplozij se je nepričakovano prekinil, ne da bi pravzaprav vedeli zakaj, kot tudi nismo vedeli, zakaj se je sploh začel – kakorkoli že, bili smo dovolj potolaženi, da se s tem nismo več ukvarjali. 
Atentatom tedna, ki je postal znan kot »krvavi teden«, nismo pripisali velike pomembnosti, niso spremenili obstoja velikega števila ljudi, le način življenja zunaj v zaskrbljenosti in usodnosti, ki sta izginili takoj, ko se je nevarnost oddaljila. 
Nismo poznali imen mrtvih in ranjenih, »žrtve septembrskih atentatov« so bile anonimna kategorija, ki je imela tudi podkategorijo »žrtve z ulice Rennes«, kajti teh je bilo največ, poleg tega pa je bilo huje umreti na ulici, ki jo vedno le prečkamo. 
(Seveda smo bili bolj seznanjeni z imeni generalnega direktorja Renaulta, Georgesa Bessa, in generala Audrana, ki ju je hudo kritizirala majhna skupina Neposredna akcija, za katero smo menili, da je zamudila svoj čas, ko je sledila stopinjam Rdeče brigade in Baaderjeve skupine.)

Ker se je podoben protest nekoč že zgodil in smo ga zato poznali, smo mislili, da se nekaj dogaja, ko so študenti in gimnazijci šli na ulice dva meseca pozneje protestirat proti zakonu Devaquet. 
Nismo si drznili upati, čudili smo se temu zimskemu maju '68, pomladili smo se. 
A kmalu so nas postavili na trdna tla, na transparente so napisali pomlad '68 je minila, zima '86 je odbila. 
Tega jim nismo zamerili, bili so pridni, niso metali tlakovcev, na televiziji so se preudarno izražali in na demonstracijah skandirali v ritmu pesmic Petit Navire in Pirouette cacahouète – moral si biti Pauwels in delati pri dnevniku Figaro, da bi jih razglasil za obolele od »mentalnega aidsa«. 
Prvič smo v svoji masivni in impresivni realnosti videli generacijo, ki je nasledila našo, dekleta v prvi vrsti poleg fantov, Arabce, vsi v kavbojkah. 
Zaradi števila, v katerem so se zbrali, so postali odrasli, kaj smo bili mi res že tako stari? 
Nek dvaindvajsetletnik, ki je bil na fotografijah podoben otroku, je umrl pod udarci prve vrste policistov na ulici Monsieur-le-Prince. 
Na tisoče jih je čemerno korakalo pod transparenti z njegovim imenom, Malik Oussekine. 
Vlada je preklicala zakon, protestniki so se vrnili na fakultete in gimnazije. 
Bili so pragmatični. 
Niso imeli namena spreminjati družbe, da jim le niso metali polen pod noge takrat, ko naj bi si v njej ustvarili svoj prostor.

Širila se je anomija. 
Derealizacija jezika je naraščala kot znak inteligenčnega ločevanja. 
Govorilo se je o tekmovalnosti, negotovosti, zaposljivosti in fleksibilnosti. 
Živeli smo v snažnih pogovorih. 
Komaj smo jih poslušali, daljinec je skrajšal dolgčas.

Popoldanska svetloba se je spremenila. 
Zaporedni valovi razburjenja so se razmaknili. 
Predlog, da bi igrali scrabble, sicer jabolko spora, je bil razumno umaknjen. 
V vonju kave in cigaret – delali smo se, da ne vemo za travo – smo občutili milino rituala, ki nas je tako bremenil, da smo mu končno želeli uiti, ki pa smo ga tiste pomladne nedelje leta 1995 po zlomu zakona, smrti starih staršev in splošne odmaknjenosti morali zagotoviti z belim prtom, srebrnino in kosom mesa. 
Ob opazovanju in poslušanju teh otrok, ki so postali odrasli, smo se vprašali, kaj nas povezuje, kajti to niso bili geni in ne kri, le dar tisočih dni, ki smo jih preživeli skupaj, besede in kretnje, hrana, potovanja z avtomobilom in kup skupnih izkušenj brez zavestne sledi.

Ob odhodu so nas štirikrat poljubili na lica. 
Zvečer smo se spomnili, s kakšnim veseljem so jedli doma s svojimi prijatelji – zadovoljni smo bili, da smo lahko zadostili najstarejši in najosnovnejši potrebi, prehranjevanju. 
V tej neutemeljeni bojazni zanje, ki jo je krepilo prepričanje, da smo bili mi pri njihovih letih močnejši, se nam je zdelo, da bodo v takšni negotovi prihodnosti krhki.

Železničarji in poštni delavci, kot tudi profesorji in vse javne storitve, so prenehali z delom. 
Pariz in druga večja mesta so zamašili nemogoči zastoji, ljudje so si za prevoz kupovali kolesa in v decembrski noči hodili v ihtavih kolonah. 
To je bila zimska stavka, stavka odraslih, čemerna in mirna, brez nasilja in zanesenosti. 
Znova smo našli odmaknjeni čas velikih stavk, ki je praviloma botroval zamudam, od nas pa zahteval iznajdljivost in pomožno organizacijo. 
V telesih in dejanjih se je skrivala mitologija, trmasto korakanje po Parizu brez metroja in avtobusa si je bilo vredno zapomniti. 
Na lyonski železniški postaji je glas Pierra Bourdieuja primerjal leti 1968 in 1995. 
Spet smo verjeli. 
Znova so nas tiho navdušili novi izrazi, »drugi svet«, narediti »Evropo socialno«. 
Ljudje so ponavljali, da tako niso govorili že leta in se občudovali. 
Stavka je bila bolj beseda kot dejanje. 
Juppé je svoj načrt umaknil. 
Prišel je božič. 
Treba se je bilo vrniti nazaj, kupiti darila in biti potrpežljiv. 
Decembrski dnevi so se končevali, ne da bi sestavljali zgodbe. 
Vse kar je ostalo, je bil prizor množice, ki je korakala v noč. 
Nismo vedeli, ali je bila to zadnja velika stavka stoletja ali začetek prebujanja. 
Za nas se je nekaj pričenjalo in spomnili smo se Éluardovih verzov, bila jih je peščica na vsej zemlji, vsi so mislili, da so sami, a so se naenkrat zbrali.

Nič se ni spremenilo, razen števila 1 v neobičajno 2, zaradi katerega smo zvijali kemične svinčnike ob pisanju datuma na dnu čekov. 
V tej mili in deževni zimi, podobni prejšnjim, v navodilih »evropskih direktiv« iz Bruslja smo v eksploziji novih podjetij namesto pričakovanega navdušenja občutili neko vrsto melanholije. 
Vlada socialistov je ostala nespremenjena. 
Manifestacij je bilo vse manj. 
Nismo se več udeleževali protestov nezakonitih priseljencev.

To je bila mila in vesela diktatura, proti kateri se nismo uprli, le pred njenimi ekscesi se je bilo treba obvarovati, treba je bilo izobraziti porabnika, kar je bila prva definicija posameznika. 
Za vse, vključno z nezakonitimi priseljenci, natlačenimi na čolnu ob španski obali, je svoboda imela obraz nakupovalnega središča, hipermarketov, ki od obilja pokajo po šivih. 
Bilo je popolnoma običajno, da so proizvodi prihajali z vsega sveta, da so prosto krožili, medtem ko so na meji ustavljali ljudi. 
Da bi jih prečkali, so se nekateri skrili v tovornjake in se nepremično pretvarjali, da so blago; umrli so zaradi zadušitve, ker jih je nekega sončnega junijskega dne v Douvresu voznik pozabil na parkirišču.

Čas je odmerjal odsekani in hitri klik miške na zaslonu.

V sebi smo nosili širok meglen spomin sveta. 
Od tega, kar je ostalo, smo ohranili besede, podrobnosti in imena, vse, zaradi česar smo rekli: »Spominjam se,« ko je nekdo omenil Georgesa Pereca, barona Empaina, bonbone Picorette, Bérégovoyjeve nogavice, Devaqueta, falklandsko vojno in napitek Benko. 
A to niso bili pravi spomini, tako smo namreč imenovali nekaj drugega: obeležja dobe.

Kadar smo ponoči dvignili pogled, je mesec nepremično sijal na svet, katerega širino, gomazenje in milijarde posameznikov smo čutili v sebi. 
Zavest se je razširila na celoten prostor planeta proti drugim galaksijam. 
Neskončnost je prenehala biti domišljijska. 
Zato je bilo nedoumljivo, da bi si rekli, da bomo nekega dne umrli.

V živahnosti sprememb ni bilo dovolj potrpljenja za pripovedovanje.

Nobenega »jaz« ne bo v tem, kar vidi kot vrsto neosebne avtobiografije – namesto tega bo uporabila »oni« in »mi«, kot da piše zgodbo preteklih dni.

zabavo v Bazoches-sur-Hoëne z električnimi avtomobilčki

juke-box v baru Telly O Corner v Finchleyju, ki je igral pesem Apache 


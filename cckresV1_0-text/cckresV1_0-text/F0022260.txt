Korl in Jelka sta imela Platterse. 
Igor je potem jasno kupoval rock. 
Mi smo potem postali stari prdci. 
On je poslušal Rolling Stonese. 
Na naslovnici tiste njihove plate je bil en velik gobec z dolgim jezikom potegnjenim ven, pa enkrat so jih pokazali po televiziji, je tisti gobec, Žager ali kaj je že bil, Miha, on je nekaj poskakoval, kot bi se hotel počohat po hrbtu, pa ni imel dovolj dolgih rok, ali kaj. 
Žnable je ves čas raztegoval, Cirila in jaz sva se režala, Korl pa Jelka se pa nista, ker onadva sta morala to cele dneve poslušat. 
Malo angleščine znam, toliko sem razumel, da sem pogruntal, da poje o neki Angeli, pa da bi rad seksal. 
Saj to se mu je videlo, po tistem poskakovanju, potreben je bil revež, zakaj ni poskrbel pravi čas za to? 
Korl je rekel, da ima dovolj tega Žagarja v hiši, pa da kitaro špila en tip, ki je videt tak kot orangutan. 
Ja, sem mu rekel, sva videla s Cirilo, vsi nekaj skačejo in se lomijo. 
To je bilo potem sila priljubljeno. 
Enkrat so mi malo zrasli lasje, pa mi je Cirila takoj rekla, zdaj si tak kot Butls, pojdi se ostrič. 
Nisem bil tak kot Butls, ampak sem se vseeno šel ostrič. 
Potem sem kmalu dobil plešo, pa so me bolj malo strigli. 
Ampak vse je za nekaj dobro, glavo sem si umil en dva tri, tudi posušila se je hitro, nobenih dolgoveznih sušenj več. 
Sem videl pri svojih kolegih, ki jih je bilo vse sram pleše, vsem je bilo nerodno, pa so se česali postrani pa naprej, švigašvaga, da so bili smešni za crknit. 
Noben ni ratal mlajši, tudi naše žene so se starale z nami, ampak oni so vedno govorili: a si videl to novo tajnico, Vesno, ja, 23 let je baje stara, kake tace! 
Kikla se ji pa za popkom že neha, vse vidiš, ko se vsede! 
Saj so naše tudi bile lepe, Cirila je bila lepotička, ampak takrat so nosili daljše kikle, pa se je vse videlo šele, ko si jo ... khm ... ja, vse se je videlo šele v točno določenem trenutku. 
Za Vesno pa ni bilo treba točno določenega trenutka, se je malo nagnila ali vsedla, pa si imel trenutek ali dva. 
Cirili se je vedno zdelo zabavno, če sem kdaj kaj pripomnil, ko sem videl kako bolj slečeno it po cesti; me je v rebra, ampak ji je bilo zabavno, se mi je zdelo, da se ji je dopadlo, da njen stari še ni slep. 
Imela sva kar pestro nočno življenje, še potem v penziji. 
Cirila ni mogla imet otrok, tako da s tem ni bilo nič, ampak sva pa zato večkrat ... no, v glavnem, sva pa zato rada ... rada sva si dala vetra, no. 
Saj sem menda že omenil, da je enkrat crknil ami na nekem kolovozu. 
Nisva bila tak star impotenten bojazljiv parček s povešenimi … no, s tistim posušenim tam dol. 
Korl in Jelka sta naju enkrat vprašala, če še. 
Ko sva pritrdila, sta ratala čisto bleda. 
Sta rekla: midva že dvajset let nisva. 
Je Cirilo zanimalo, zakaj ne. 
Da se ne spodobi. 
Zakaj pa ne, je še naprej zanimalo Cirilo. 
Ja, da se ne. 
Nič pametnega nisva izvlekla iz njiju, to je čuden predsodek, a ni, da se ne sme. 
Ne rečem, če si hudo bolan, da se ne forsiraš, ampak če si zdrav ... 
Če si sam, zamenjaš z ročnim treningom, noči so dolge, sploh zdaj, ko ni Cirile, zdaj sem postal živčen in ne spim dobro. 
Vsepovsod je še, pa je nikjer več ni. 
Še radia se mi ne da zvečer poslušat, ampak podnevi pa nekako gre, nič se ne pritožujem. 
Ne moreš kar crknit, pa tudi rad ne bi. 
Se mi zdi, da mi Bog govori: Smiljan, ni še tvoj čas, nisi še vsega postoril. 
Lastnega rekorda v tetrisu še res nisem podrl. 
V glavnem je vse v redu. 
Edino kuharija mi ne gre od rok. 
Več ljudi mi pravi, naj grem ven jest, ampak ko sem svojčas, ko je Cirila še živela, šel čisto za hec v en pajzl, sem skoraj bruhal, tako zanič vampe so imeli. 
Kot bi jih dali v hadvaesoštir. 
Čisto neužitno, želodec mi je prežrlo. 
Cirila se je potem smejala, rekla je: butl, kako lahko greš jest vampe v pajzl, bi bil pohano vzel! 
Sem rekel: o ne, na pohano imaš ti ekskluzivo in mi je potem naslednji dan spohala, da sem pregnal občutek po tistem hudiču iz želodca. 
Potem sva zvečer gledala televizijo, pa rokavice mi je naredila, naštrikala jih je, je rekla: ene stare konce volne sem še našla, škoda bi jih bilo vreč stran. 
Bojo bolj raznobarvne rokavice, ampak jih boš imel pa za kidanje snega, če že za kaj drugega ne. 
Za kidanje snega so bile res dobre. 
Ravno prav debele. 
Z zelo debelimi volnenimi rokavicami ne moreš dobro kidat snega, ker ti lopata polzi iz rok, ne moreš prav zagrabit štila. 
S temi sem pa lahko odlično vse skidal, niso bile predebele, pa tudi zeblo me ni, prav veselje so mi dale do kidanja. 
Je šla enkrat ena bližnja soseda mimo, pa se ji je menda zdel hec, kako veselo mečem sneg, pa se je ustavila in rekla: ojej, Smiljan, ko bi moj mož takole rihtal kot vi! 
Sem rekel, da je treba imet prave rokavice, pa ji ni bilo čisto jasno, ona je mislila, da imam čisto lahko lopato. 
Niti približno ni bila lahka. 
Tak obauten kij je bila, štil je bil še posebej grozen, ampak rokavice so naredile polovico dela. 
Cirili sem potem povedal, da je Gela rekla, kako se obrnem, pa da je to vse zaradi rokavic, Cirila pa: saj si še mlad, to je za tebe špil. 
No ja, če je kidanje snega špil, sem jaz špilferderber. 
Ampak s temi rokavicami je res šlo. 
Drugače pa sovražim kidanje snega. 
Kidanje snega se mi zdi popolna izguba časa. 
Vihtiš tisto lopato, sneg se grmadi tam, kjer so bile poleti vrtnice, vmes pa že spet naletava in ko končaš, imaš za ritjo že smučišče. 
S Cirilo sva se pozimi vedno zabarikadirala v hišo, zalogo sva imela, pa je šlo v službo in domov, nič drugega. 
Medtem ko so se drugi kepali in valjali po snegu, me je Cirila razvajala s šadojem. 
Šado res paše. 
Cirila je govorila 'še to', he he he. 
Prejšnji teden sem še-to-ja po dolgem času spet pil pri Sandiju, to je tisti, ki mi ves čas govori, zakaj ne hodim jest v Ameriko ali pa v Interspar, pa se mu zdaj, ko so okoli moje bajte nagrmadeni še multikinoti in podobne zadeve, sploh ne zdi jasno, kako da si ne privoščim restavracije sredi vse tiste gneče, zakaj ne opazujem ljudi, vedno se dere vivace vivace, ampak kaj naj. 
Saj me ljudje zanimajo, vedno sem jih rad opazoval, ampak tiste restavracije v teh kompleksih se mi zdijo, kot bi bil na razstavi, vsi te gledajo, ko žreš. 
Eeeheee, mami lej strica, ko jé bograč. 
Že prav, ko sem bil še v službi, sem kot vodja skladišča moral včasih na večerjo s tem in onim, ampak to je drugače, poslovno, vmes ves čas čvekaš, se zalivaš z vinom, hrana postane obrobna. 
Če pa sediš sredi TUŠ-a ob dvanajstih, ko je najhujši promet in ljudje gazijo eden po drugem kot bi bila naravna katastrofa, je vse skupaj neumno. 
Potem te kak dolg zanemarjen ksiht premeri in zamrmra: lej ga reveža, ko jé sam! 
Ja, jem sam, bemtiš, ampak jem doma, me vsaj nihče ne zja. 
Oh, Sandi in njegova žena, Danica ji je ime, onadva pa hodita ven. 
Odkar je Sandi v penziji, govori še samo o piščančjih filetih, pa o pomejotu-fritejotu, bomfri mu pravi, jaz pa njemu boš free, ja, ko ti bo počil prekleti vamp. 
Pa v multikino hodita. 
Jaz sem že tudi bil, me je zanimalo, ampak preglasno je, tisti zvok prihaja nekje od zadaj in ti butne v mozeg, cel sem se tresel, še posebej pri reklamah za kake nove akcijske filme. 
Švarceneger razsaja, zraven pa taki efekti, da ti ubije bobnič en dva tri, kladivce nakovalce paf. 
Sem premišljeval - karta je skoraj jurja, pa še kap te trofi; mogoče so plačani po mrliču, pa dvojno zaslužijo, oni in še potem patologi. 
Se grem stavit, da na patološkem kar sijejo: uha, še eden iz multikina, aha, ta je mrknil še pred koncem reklame. 
Kaj pa ta? 
Da je zdržal do srede filma, pravite? 
Ni pošteno! 
Hudiča! 
Pojačati boste morali, fantje, pojačati. 
Z vseh strani te napada zvok, jaz sem zadnjič šel z vato, pa je bilo malo bolje, me ni prerezalo do kosti. 
Mogoče je to zato, ker sem v tretjem življenjskem obdobju, ampak ne bi rad, da bi bile to starostne težave. 
V sedemdesetih so bili le bolj tihi časi. 
Mladina pa uživa, bolj gluhi pridejo iz kina, boljše je. 
Sem potem enkrat doma poslušal Rolling Stonese, ki mi jih je presnel Igor, češ skuliraj se, tati Smiljan, tako me je vedno klical, čeprav mu še vdalnje nisem bil v žlahti, tati Smiljan, navadi se na pravo stvar. 
Ampak Rolling Stonesi dandanes kar pašejo, tihi so. 
Pravi balzam za živc. 
Še ene norce je poslušal Igor, Van Halen se jim je reklo. 
Tisti so mlatili po inštrumentih še bolj opičje kot Stonesi, ampak niso bili tako interesantni, vem pa, kdo je bil Van Halen, en celjski čudak. 
Jozo mu je bilo ime, hodil je po mestu z radiom na rami in vpil. 
Dolge bele lase je imel, poslušal je radio in vpil. 
Iz ust mu je vedno visel že zdavnaj pokajen čik, ne vem, kam je šel ves tisti pepel, menda po tleh. 
Mladina pa: lej Van Halena! 
Sem enkrat rekel: dajte mu mir, froci, ne se norca delat! 
Jozota pravzaprav sploh ni bilo več tam, samo vanhalenovski oklep je ostal. 
S Cirilo sem to dolge ure pretuhtaval. 
Mi je vedno rekla, da sem filozofski butl. 
Ampak so me privlačile take zadeve. 
Kako hudo mora bit, ko živiš, pa te v resnici ni več, esence ni, ta beseda je dobra, sem jo pobral iz knjig. 
Potem tvoja lupinca tava po mestu, kadi, se dere, si potem zlomi nogo, hodi z berglami, kadi, se dere, tebe pa že zdavnaj ni več. 
Potem je Jozo umrl. 
Ne vem, zakaj, kar umrl je. 
Vsi so potem govorili: on norc, ki je flangiral z radiom po Stanetovi, je fliknil. 
Kar se mene tiče, je fliknil že dolgo pred tem. 
Kako se človeku zmeša? sem premišljeval in tuhtal. 
Imeli smo sicer to v familiji, ko se je to zgodilo nekim daljnim Cirilinim ... hm ... v dvanajstem kolenu ali nekaj takega, Francol je bil tip, tako mu je bilo ime, baje po analogiji z Anatol, njegov fater je bil nek Španec ali Francoz ali kaj. 
No, Francola so vtaknili nekam stran, da ni blaznel doma, ampak mi je dalo misliti, sem si kupil eno knjigo o človeški psihi in tam noter je pisalo o odsotnosti duha in podobne zadeve. 
Ni bilo zabavno branje, huda grozljivka, en sam mrak, sem pomislil: hudiča, a se ljudem to res dogaja?! 
Evo, potem pa imaš Van Halena! 
Njega sicer niso dali nekam stran, hodil je po mestu, prenašal radio in se drl. 
Večkrat ga je kakšna banda tudi pretepla, parkrat sem ga videl, ko je čisto podplut kracal po mestu in se smejal, mu je bilo menda hecno. 
Tisto knjigo o človeški psihi je prebrala tudi Cirila in godrnjala, naj vržem stran hudiča, da ne bo zdaj mogla nikoli več spat, ker kaj pa, če je paranoja tu in paranoja tam. 
En teden je pred spanjem gledala, če je kdo pod posteljo. 
Potem se je pomirila in se ji tudi ni več zdelo, da ji nekdo sledi iz trgovine; tako močen vtis je naredilo nanjo vse to. 
Ampak hec pa ni, madona, s tisto knjigo sem potem podkuril v kaminu v dnevni sobi, pa še briketov sem naložil, naj gori, vrag, mi bomo pa ostali pri pameti, če bo vse po sreči, bohjetre, raje vsak dan vzamem v roke lopato. 
Tudi razne one finte so mi šle na jetra, paranormalne ali kaj so že. 
Ko kdo od pokojnih naenkrat stoji pri postelji in te gleda, ali pa s fotografije. 
Enkrat se mi je sanjalo nekaj čudnega. 
Da sem ležal in v mislih jedel slastne Ciriline češpljeve cmoke. 
Ah, kakšna čut sladkosti me je obšla! 
Mlel sem testo med zobmi in nato krc krc malce sladkorja in češplja, ki sva jih dobivala od sosede na kile. 
Skrinja je bila svoj čas polna češpelj. 
Butl, sem kar naenkrat zaslišal iz teme. 
Odprl sem oči. 
Pred menoj je stala Cirila, oblečena v obleko, v kateri smo jo pokopali. 
Butl! je ponovila. 
Cmeriš se in stokaš! 
Samo na svoj vamp misliš, meni pa že štirinajst dni nisi prinesel svečke in zamenjal vode v vazi! 
Sem ostrmel in zajecljal: zakaj pa nisi že prej prišla potožit? 
Je potem hotela vedeti, če sem lačen. 
Ooo, pa še kako! sem zastokal. 
Zmigaj svojo rit in vsaj pripravi na mizo! je ukazala Cirila in izginila skozi vrata proti kuhinji. 
Pa sem, misleč, da to pač ne more biti nič res, šel za njo in v kuhinji lepo pripravil dva krožnika in pribor. 
Cirila je že mešala pri štedilniku. 
Dva krožnika? je zavpila. 
Zakaj pa dva? 
A ti ne boš? sem zajecljal. 
Butl! je zavpila. 
Kam pa naj dam? 
Oprosti, sem zamrmral in pospravil. 
Potem sem srebal govejo juho. 
Potem sem dobil špagete, ampak kakšne špagete, mmmm, s šampinjončki, to je znala vedno tako odlično pripraviti! 
Pojdi zdaj spat, je rekla, ko sem pojedel. 
Jutri pa nič ne pacaj in nikamor ne hodi, ponoči se pa vidiva! 
A že greš? me je zanimalo, ker bi bil še kar kaj pojedel. 
Vsak čas bo dan, je rekla Cirila. 
Grem. 
Bodi tako dober in mi zamenjaj vodo v nagrobni vazi. 
In nehaj ves čas tuhtat o futru! 
Jaz pa slino na usta in: boš spet? 
Mi boš spet ... 
Jutri ... 
Spet ...?

Tina je hitro nagnil kozarec in potegnil iz žepa denarnico.


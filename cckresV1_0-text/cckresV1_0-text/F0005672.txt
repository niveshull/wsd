Teorije romana in njihov pomen ne le za literarno vedo, ampak tudi za razumevanje in poglobljeno recepcijo romanesknih besedil, so nekaj znanega; pomislimo le na Pirjevčeve spremne študije v Sto romanih. 
Toda - je mogoče kaj takšnega trditi tudi v zvezi s kratko zgodbo? 
Kaj pravi literarna veda o kratki zgodbi? 
Ali natančneje: kaj nam o tem govori teorija kratke zgodbe?

Leta 1984, v 9.-11. številki revije Problemi-Literatura, je Maks KUBO objavil Odprto pismo Bogu. 
Ime je psevdonim Sama Kuščerja, pisca, ki je leto pred tem objavil kratkoprozni prvenec Sabi, za trenutek vzbudil nekaj pozornosti, nato pa se - v primerjavi z drugimi, generacijsko sorodnimi pisci - nekako umaknil v ozadje. 
V boljših besedilih zbirke, denimo v Kontrarevoluciji, je razvidna navezava na "reistično" poetiko. 
Pri branju imamo vtis dokumentarnosti, ki spominja na filme s pripovedovalcem. 
Ta pripoveduje o sebi, vendar nekako nereflektirano, neprizadeto, kot da se ga njegova usoda ne tiče preveč. 
To izhodišče je nadgrajeno v Bližnjem srečanju v neizumetničeno spontanost pripovedovanja, skoraj otroško naivnost in neposrednost, in doživi nekakšen vrh prav v Odprtem pismu Bogu. 
(Nadaljevanje na str. xy.)

V metafikcijskih besedilih, ki avtorefleksivno izpostavljajo svojo fikcijsko strukturiranost, se bivanjska kriza ne kaže nujno na deklarativni fabulativni ravni, ampak v samem postopku metafikcije, ki - v skladu z znanimi teorijami metafikcije, ki jih na tem mestu seveda ne moremo obnavljati - je posledica radikalnega metafizičnega, ontološkega in spoznavnega nihilizma oziroma relativizma. 
V tem je mogoče videti enega od razlogov za pomembnost kratke zgodbe v postmodernizmu, zlasti slovenskem. 
V kratki zgodbi so se - za razliko, denimo, od modernistov - preizkušali domala vsi slovenski postmodernisti. 
Bolj pod vplivom Borgesa kot ameriške metafikcije - čeprav so razvidne tudi njene poteze - je svoje kratke zgodbe (najprej v zbirki Kdo mori bajke in druge zgodbe, 1989, nato še v zbirki Aleksíja, 1997) pisal Aleksa ŠUŠULI].

((VIRK: VRATA.)) (Lidija Gačnik-Gombač: Vnebovzetje. 
Str. xy.)

Generacijske menjave in pretresi gotovo vplivajo na podobo literarnega prizorišča. 
Čeprav uveljavljeni, najkvalitetnejši avtorji sledijo lastnemu razvojnemu ritmu, nemalokrat - značilno je, da pogosto bolj dekorativno; pa vendarle - absorbirajo tudi nove oblikovne težnje. 
Tudi sicer je za vsakega pisca pomembno in zanimivo vedeti, na katero stran se z novo generacijo nagne literarna pisava, saj je s tem začrtana določena smer v bodočnost, ki je zavezana logiki nujnosti, ne hotenja, in je ni mogoče obrniti. 
Proti sredini devetdesetih let se začne - tu govorimo zgolj o prozi - oblikovati nova literarna generacija, številčno precej šibkejša od tiste, ki je na prizorišče stopila desetletje prej, a zato že ob debutu izjemno zrela, dognana in kakovostna. 
Njen začetek je mnogo težavnejši kot začetek tako imenovane mlade slovenske proze, ki je imela močno zaledje v izrazitem literarno-smernem trendu postmodernizma in njegovi spremljevalki, profilirani publicistiki. 
Devetdeseta leta piscu ne ponujajo podobne izhodiščne orientacije, povsem se mora opreti - kar za literaturo nikakor ni nujno slabo! 
- na lastno ustvarjalno samozavest. 
Generacija, ki je socialno v precejšnji meri že konstituirana in institucionalizirana, pisateljsko pa se bržkone še oblikuje, se povsem v skladu z "biološkim" zakonom bolj kot prejšnji, generaciji literarnih "očetov", čuti blizu generaciji literarnih "dedov". 
Povsem se odvrača od literature, razumljene kot nezavezujoče, samo-zadostne, zgolj v fikcijo ujete igre domišljije in se - kot se zdi - vsaj slogovno znova naveže na pisave, ki izhajajo iz najbolj dognanih poetik modernizma.


Hotel je imel tri zvezdice, bil je čist in miren, v nadstropju nisva srečala nikogar; sledil sem Džang Xiangdžiju po dolgem opustelem hodniku, pot je oviral zapuščen voziček s čistili. 
Džang Xiangdži je vtaknil magnetno kartico v ključavnico in vstopila sva v sobo. 
Bila je temna, zavese so bile zagrnjene. 
Poskušal sem prižgati luč v veži, toda stikala so se vrtela v prazno. 
Potem sem hotel prižgati nočno svetilko, pa v sobi ni bilo elektrike. 
Džang Xiangdži mi je pokazal majhno napravo, pritrjeno na steno blizu vhodnih vrat, v katero je bilo treba vtakniti kartico, da se je priključila elektrika. 
Počasi je povlekel kartico skozi napravo, da bi mi pokazal, kaj storiti, in vse luči so se prižgale naenkrat, tako v garderobni omari kot v stranišču, v kopalnici sta se vključila ventilator in klima. 
Džang Xiangdži je stopil k oknu, odgrnil zavese in za trenutek obstal, zamišljeno je gledal novi mercedes, parkiran v hotelskem atriju. 
Potem se je vrnil nazaj. 
Mislil sem, da odhaja, toda ne. 
Sedel je v fotelj, prekrižal noge in iz žepa potegnil svoj prenosni telefon, potem pa se ni niti najmanj oziral name (stal sem sredi sobe, bil sem utrujen od potovanja, želel sem se stuširati in se uleči), ko je začel pritiskati številke na tipkovnici in do pikice natančno sledil navodilom modrikaste telefonske kartice, ki je lovila ravnotežje na njegovem stegnu. 
Na njej sta bili napisani črki IP, pismenke in zakodirane številke. 
Poskusil je enkrat ali dvakrat, preden mu je uspelo, nato pa je na široko zakrilil z roko in me potegnil k sebi, da bi mi naglo izročil aparat. 
Nisem vedel kaj reči, kam govoriti, ne kdo mi govori, v katerem jeziku, dokler nisem prepoznal ženskega glasu, ki je v prepoznavni francoščini ponavljal: »Halo, halo?« 
»Halo,« sem na koncu le odgovoril. 
Nesporazum je bil popoln (postajalo mi je slabo). 
»Marie?« 
Džang Xiangdži me je s prodornimi in motrečimi očmi, uperjenimi vame, spodbujal k pogovoru, mi govoril, da je Marie na liniji – »Marie, Marie,« je ponavljal in kazal na aparat, razumel sem, da je poklical Mariejino številko v Parizu (številko njenega telefona v pisarni, edinega, ki ga je zares imela v lasti) in da naj se pogovarjam s tajnico modne hiše Allons-y Allons-o. 
Toda prav nič mi ni bilo do tega, da bi se pogovarjal z Marie, še zlasti ne ob navzočnosti Džang Xiangdžija. 
Zares mi je postalo slabo, hotel sem odložiti telefon, pa nisem vedel, na katero tipko moram pritisniti, kako prekiniti pogovor, zato sem mu samo na hitro vrnil telefon, kot da bi bil vroča žerjavica, ki me je spekla v prste. 
Z odrezavo gesto je zaprl pokrov aparata, bil je zamišljen. 
V roke je vzel telefonsko kartico, položeno na bedro, jo potapkal po hrbtni strani in mi jo podal z iztegnjeno roko, ne da bi zapustil fotelj. 
»For you,« mi je rekel in mi v angleščini razložil, da moram, če hočem telefonirati, uporabljati zgolj to kartico, zavrteti številko 17910, nato 2, da dobim navodila v angleščini (1 za navodila v mandarinščini, če bi se mi zahotelo), nato številko kartice, kodo (PIN) 4447, nato pa številko, 00 za tujino, 33 za Francijo itd. 
»Understand?« je vprašal. 
Rekel sem, da ja, da razumem, bolj ali manj (vsaj princip, če že ne podrobnosti). 
Če sem hotel telefonirati, sem moral vedno uporabljati to kartico – 'vedno', je rekel in z roko pokazal na star stacionarni telefon na nočni omarici v sobi, češ da ga ne smem uporabljati, to je bil ukaz, navodilo. 
»No,« je rekel. 
»Understand. 
No. 
Never. 
Very expensive,« je še dodal, »very, very expensive.«

Je bilo z Marie že vnaprej vse izgubljeno? 
In kaj sem sploh lahko takrat vedel?

Vrnili smo se v spalni kupe, ulegel sem se na hrbet ter nepremično ležal v težki vročini kupeja, ki se je kopal v slabotni luči nočne svetilke. 
Džang Xiangdži je ležal poleg mene na sosednjem pogradu, bosih nog, s telesom obrnjenim proti steni (slišal sem njegovo enakomerno dihanje, zaspal je, čim smo se vrnili). 
V kupeju ni bilo slišati nobenega drugega hrupa kot enakomerno drdranje vlaka na poti v Peking. 
Li Čji je ležala naravnost nad mano na srednjem pogradu, nisem je mogel videti, pa sem vseeno čutil, da ne spi, od časa do časa sem jo zaslišal, kako se je mehko premaknila na ležišču. 
Z odprtimi očmi sem bdel v temi, mislil nanjo, na njen nežni pogled in ime, ki je dišalo po sadju. 
Toliko znakov privlačnosti sva si že izmenjala od začetka našega potovanja, toliko bežnih dotikov in pogledov, majcenih izpovedi prepovedane in skrivne ljubezni. 
Nisva se še poljubila, ker še ni bilo primerne priložnosti; in prav mogoče je bilo, da se nikoli ne bi poljubila. 
Ni mi bilo mar, rad sem imel njeno zadržanost, ker sem imel rad svojo sramežljivost. 
Všeč sva si bila, to sva vedela oba in vedela, da drugi to ve. 
Toda manjkala je, in morda bi manjkala za vedno, priložnost, primeren trenutek, naklonjenost usode ali časa.

Dolgo nisem slišal Mariejinega glasu po telefonu, samo prasketanje, šume in odmeve njenih korakov, potem pa kot v vrtincu nagle korake v podzemnih galerijah louvrskega Carrousela, jaz – ali ona –, ne vem več, ulica Rivoli je bila prazna ob izhodu s podzemne, pločnik razbeljen v težkem in tresočem zraku vročega pariškega popoldneva, rešilni avtomobil je bil parkiran počez čez vozišče in promet na ulici Rivoli je bil prekinjen, veriga policistov je zadrževala gručo ljudi pod oboki na terasi neke kavarne v zmedi sončnikov in slamnatih stolov, druga gruča ljudi se je zbrala na označenem cestnem prehodu, gasilci so odhajali in prihajali po vozišču z odejami, kisikom, avtobus je obstal pred vhodom v ozko galerijo, ki vodi pod oboki paviljona Rohan v smeri proti trgu Carrousel, avtobus je bil prazen, ni bilo potnikov, vrata so bila na široko odprta, več gasilcev je klečalo pred vozilom na tleh ob robniku pločnika ene izmed ulic, del avtobusa je bil privzdignjen s pomočjo vitlov in lesenih desk, po tleh so ležali material za reševanje ponesrečenih ljudi iz vozil, kovinske žage, obramnice, gasilni aparati in plinske jeklenke, reševalci v belih srajcah so bili sklonjeni nad neko postavo, od katere je bilo videti le noge, mogoče je bil človek, stisnjen pod kolesi, ničesar ni bilo videti, sonce je bleščalo v oči in Marie je izgubljala zavest, se skoraj onesvestila, v prsih jo je tiščalo, vročično je iskala sončna očala v torbici in neuspešno brskala po njej, vsebino je stresla na pločnik, ključi, pisma, potni list, kreditne kartice, vse je popadalo na tla, in ko je pokleknila na pločnik, jih je zmedeno pobirala, metala nazaj v torbo, dokler ni končno našla sončnih očal, si jih s tresočo roko nataknila in mi rekla, da odhaja domov, da na hitro spakira, takrat pa je bil pogovor prekinjen sredi stavka, njene zadnje besede so ostale nedokončane sredi naglice in niso prišle do mene, za vedno so obtičale med celinama, obvisele med dnevom in nočjo. 

Pladenj se je ustavil, in ko sem gledal pred sabo jedi, razporejene po mizi v različnih podolgovatih krožničkih, sesekljano svinjino s papriko, jetrca, objedeno ribo, od katere je ostala le koščica, račje jezike, marinirane v ostanku rjavkaste omake, cele, popolne, ki so jih najbrž iztaknili iz goltanca rac in so se začenjali pri grlu, se razširili in na koncu postali zašiljeni, se mi je nenadoma vse zagabilo, povezal sem te majhne mrtve jezike z jezikom Li Čji – in ta strašna podoba, ki sem jo takoj, ko se je prikazala, hotel pregnati, je umazala in zastrupila spomin na doživeto milino in nežnost, s katerima sem ohranil spomin na resnični stik z jezikom Li Čji v mojih ustih na vlaku prejšnjo noč, in ta tako sladek spomin je naenkrat nadomestil občutek gnusa, groze, fizičnega odpora; konkreten in skoraj otipljiv, krhek občutek okusa te noči v mojih ustih, ki se je čutno ovijal okoli mojega jezika, se je spremenil v enega izmed tistih majhnih zašiljenih račjih jezikov rjavkasto rdeče barve, posejanih z belimi in grobimi okušalnimi brbončicami.

Kitajska je vsepovsod ponoči osvetljena s prameni zelene luči, ki padajo na obraze in na rame, pogosto so surovi in grobi, včasih nežni in ovijajoči. 
Majhne bele in vijolične neonke reklam v obliki zaobljenih črk za znamke piva in alkohola so se svetile v polmraku bara, nad policami, na katerih je bilo razpostavljenih kakšnih sto steklenic alkohola in različnih kozarcev. 
Li Čji je zasedla mesto za barom in sedla na visok stolček, pridružil sem se ji, obstal sem za njo v polmraku. 
Pravkar je naročala koktajl barmanu (bil je najbrž poseben koktajl, ker mu je morala natančno naštevati sestavine, s potrebnimi količinami, barvami in alkoholnimi pijačami, z dvomi in kapljicami, z zeleno, belo in jantarjasto barvo). 
S hrbtom je bila obrnjena proti meni, cigareto je odložila v velik reklamni pepelnik na pultu in za hrbtom iztegnila roko proti meni. 
Njena gesta je bila absolutno preprosta in naravna in lahko bi ji sledil z enako naravnostjo, enako preprostostjo, jo prijel za roko in zasedel mesto zraven nje, da bi si tudi sam naročil koktajl. 
Ampak nisem se premaknil in nepremično sem gledal roko, ki mi jo je ponujala v polmraku, nežne prste in ljubko upognjeno zapestje. 

Prispeli smo tja brez ustavljanja, ves čas v gibanju, razburjeni, v šoku, na begu, tresočih teles, nujno smo morali uiti, nismo smeli upočasniti, zavreti, in tako smo prehitro, s preveliko hitrostjo in sunkovito zapeljali na pločnik, udarili ob njega z vso močjo in vsi trije butnili na teraso kavarne med noge skupine gostov, ki so skočili nazaj, da bi se nam izognili, nismo sicer zares padli nanje, pravzaprav smo se zložili po tleh in se takoj ujeli na noge, že vnaprej smo z nogami pripravili ta gib, da bi ublažili udarec, vsi trije smo mukoma postavili pokonci motor, še vedno na vseh štirih, z nogami, zapletenimi v stroj, ki ni več vozil, ustavil se je, postal je predmet ogleda, nič nismo rekli, nismo se opravičevali, samo hitro smo zravnali zadnje kolo, da bi ga rešili ujetosti, in se spravili nazaj na pot, se odpeljali naprej proti toku ob pločniku, znova vsi trije na motorju, po italijansko, kot na vespi v topli noči, se peljali sredi množice med smehom in govorjenjem gostov okoli miz, v upočasnjenem tempu ob coni za pešce, zapeljali nazaj na vozišče in po nekaj metrih vožnje pospešili, nato pa bliskovito zavrli pred avtomobilom, ki nam je prihajal naproti, se znova povzpeli na pločnik, z nogami smo dodatno pospešili, planili nazaj med mize in vozili slalom med njimi, se tako peljali po vsej ulici, vse do konca, kjer ni bilo več ničesar, niti ene kavarne, nikogar, prevozili v temi kakšnih deset metrov, se nato ustavili, znova zavili v živahno ulico in zavrli pred poplavo pešcev, ki so hodili po njej, po majhni ulici, polni barov in cenenih restavracij z nabodali, temni, brez svetilk, z nekaj belimi in zelenimi neonkami, z lesenimi vrati, stojnicami iz bambusa, skozi katere je pronicala škrlatna in zamolkla svetloba beznice, z razsvetljenimi okni, zelenimi odsevi za šipami. 
Tam se je Džang Xiangdži ustavil pred nekim barom, ni parkiral, samo zavrl je ob zidu in stopil z motorja, ki je še kar naprej tekel, vsi trije smo stopili z motorja, ki je še kar naprej tekel, noge so se dvignile hkrati in prostodušno pustile, da je motor brez hitrosti padel na pločnik, Džang Xiangdži pa je z belo čepico na glavi s težavo prvi vstopil v bar, najprej je napol odprl, potem pa scela potisnil vrata, na katera so se s hrbti naslanjali moški in ženske, jih z odločno roko na stežaj odprl in nas potisnil noter, nam utrl pot med lesenimi mizami proti sceni, kjer smo skozi cigaretni dim, osvetljen s pasovi zelene svetlobe, zagledali skupino kitajskih glasbenikov, ki so igrali na majhnem odru, dolgolasi pevec je sedel na stolčku, mikrofon je bil v pravem kotu nagnjen pred njim, občinstvo je stalo s steklenicami Tsingtaa v rokah, mi pa smo še naprej hodili proti baru z odločnim in možatim Džang Xiangdžijem na čelu, ki je z rameni odrival ljudi, si z rokami razpiral pot, hkrati pa s pokroviteljsko gesto nežno varoval izboklino na trebuhu pod sivkasto srajco, Li Čji je bila tik pred mano, od časa do časa se je obrnila proti meni, me potegnila za roko in vlekla za seboj, da bi zavzela nekaj metrov sredi goste množice. 
Ko smo prišli do bara, smo takoj stopili za pult, ne da bi sploh pozdravili mladeniče, ki so stregli, ne da bi kogar koli kaj vprašali, se napotili naravnost proti majhnemu prostoru, osvetljenemu z navadno žarnico, kjer je stara ženska kuhala sredi nereda natlačenih polic in zabojev piva. 
Džang Xiangdži je vstopil v prostor, niti pogledal ni stare ženske, samo zagrabil je za naslonjalo stola, starega kuhinjskega stola iz plastike, ki ga je postavil ob pult, in stopil nanj, mislil sem, da se bo zlomil pod njegovo težo. 
Bil je tam, za pultom, sredi koncerta, stal je na plastičnem stolu, ki ga je Li Čji držala z obema rokama, in odprl lino v stropu, jo nato grobo spustil, da se je zaprla, in ne da bi se za kar koli zmenil, ne za radovedne poglede ne za koncert, ki se je nadaljeval, ne za Li Čji in mene, ki sva ga gledala vsak s svoje strani stola, segel v sivkasto srajco, pobrskal po trebuhu in s kratkim potegom iz drobovja potegnil rožnato sivo vrečko SAKURAYA, jo raztrgal, tako da je prišel do dragocenega paketa, odvil odvečno zaščito, jo odvrgel na tla in nama v zelenkastem soju bara pokazal – v času ene sekunde, enega samega trenutka, samo toliko, dokler ni izginil v notranjosti line – pepelnato siv, pomečkan in zbit paketek mrtve snovi, bele ali sive, v velikosti zarodka, stisnjen v brezbarvni plastiki. 


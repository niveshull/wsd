Med najpomembnejšimi pozitivnimi vplivi, ki naj bi jih ICR prinesel okolju, so nižji stroški izobraževanja zaradi bližine centra, postopno privzgajanje potrebe po vseživljenjskem izobraževanju in prispevek k pozitivnemu imidžu znanja, izobražena in fleksibilna delovna sila ter dvig kakovosti življenja. 
"Namen ICR ni, da bi konkuriral obstoječim izobraževalnim institucijam v regiji, ampak da bi pokrival tržne niše na tem področju. 
Z omenjenimi institucijami si želimo konstruktivnega sodelovanja. 
Veseli smo, da so tudi takšni, ki razmišljajo podobno kot mi, in v novi instituciji ne iščejo le krivca za lastne težave," pravi Mateja Hauser Podlunšek in dodaja, da se bo sčasoma gotovo izoblikovalo pozitivno misleče jedro, ki bo našlo možnosti za sodelovanje med tako imenovanimi konkurenti. 
"Veliko večjo težavo vidimo v relativni nepripravljenosti ljudi za pridobivanje izobrazbe. 
Mi se bomo vsekakor trudili, da z ustreznimi in aktualnimi programi, finančno pomočjo in dobrimi zgledi v okolju začnemo spodbujati k vseživljenjskemu učenju." 
Izobraževalne dejavnosti se bodo financirale iz kotizacij, pričakujejo pa tudi sofinanciranje iz zainteresiranih ministrstev. 
Z izobraževalnimi programi se bodo prijavljali na domače razpise in na razpise za dodelitev tuje finančne pomoči, najprej sredstev iz programov Phare, kasneje pa iz strukturnih skladov EU.


'Khm… 
'Versko sovraštvo' – za razliko od protiverskega sovraštva pomeni ta izraz sovraštvo v imenu vere. 
Tožilec Drobnič se torej ne boji, da bi provokacija Strelnikoffa povzročila v družbi porast sovraštva proti veri oziroma vernikom. 
Nevernikov upravičeno nima za tako naivne, da bodo zaradi podgane v Marijinem naročju zdaj obtoževali Cerkev ob vsem drugem še tega, da redi golazen in krši sanitarne predpise. 
Pač pa tožilec Drobnič presoja, da bi lahko poraslo sovraštvo v imenu vere, torej da se bodo sovražno odzvali oboževalci božje matere. 
Proti komu? 
Samo dva nedvomna objekta sovraštva sta tu mogoča: Strelnikoff sam in pa – podgane. 
Slednje zaradi porasta sovraštva gotovo ne bodo v nič večji nevarnosti kot doslej, saj so kot ena redkih življenjskih oblik v nam znanem vesolju podvržene že nekajstoletnemu sistematičnemu genocidu. 
Da bi jih poslej križali, namesto da jim dajejo podganji strup, gotovo ne pride v poštev, že zaradi negospodarnosti ne. 
Se pravi, da je ukrep tožilca Drobniča namenjen zaščiti skupine Strelnikoff. 
No, zdaj vas pa vprašam: kako globoko je že padla ta država, da gre ščitit izmed vseh ljudi in živali prav – židovske zarotnike, ki pljuvajo na naše najsvetejše? 
Resnično, resnično, sionski modreci spet vzdigujejo glave svojih protokolov! 
(tožeče-tuleče) Spokorite se, grešniki, kajti jeza Gospodova se bliža! 
(Še nekaj neartikuliranih klicev, zvoki prerivanja, morda borbe za mikrofon, top udarec, sliši se, kako nekdo vleče težko omlahelo telo skozi vrata in po stopnicah dol…)'


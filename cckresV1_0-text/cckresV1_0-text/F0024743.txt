V Mežici je ves prednovoletni čas vladala mrzlica, kdo neki je srečni dobitnik novega volva na prazničnem žrebanju 3x3. 
Vida Vidmar z mežiške loterije je bila že kar nervozna, saj srečni lastnik ni niti poklical, kaj šele, da bi se pokazal s kakšno buteljko ali zavitkom kave. 
Po novem letu pa se je enigma volvo vendarle razkrila: Ivo Kljajič, znani mežiški obraz, upokojeni gozdar in kuharski mojster, je v svojem avtomobilu Jugu (natančneje Jugo Amerika) odkril svojo tombolo, natanko čez teden dni pa se bo v Mežico že pripeljal z novim avtom. 
Kartico je založil (bil bi pravi paradoks, če bi, denimo, juga prodal za tisočaka skupaj s kartico, ki je zagotavljala volva) in se nanjo spomnil šele v teh dneh.

RADIO SLOVENIJA


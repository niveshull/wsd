EU porabi samo 1 % vsega svojega bogastva letno za vlaganje v našo skupno prihodnost in prevzemanje odgovornosti v svetu. 
Odločitve o porabi sredstev temeljijo na tem, ali se denar bolje porabi na ravni EU ali na ravni nacionalnih vlad. 
Poudarek je na uresničevanju izzivov sodobnega sveta v naši družbi za boljše življenje državljanov EU. 
Denar se zato porabi predvsem za zmanjšanje razlik v dohodku in družbenih razlik v EU, spodbujanje mobilnosti, ki jo omogočajo odprte notranje meje, za svobodo, varnost in pravico znotraj meja EU ter za krepitev kulturne raznolikosti EU. 
Znatne vsote se porabijo tudi zunaj meja, ker ima EU zaradi svoje gospodarske in politične teže odgovornost tudi v svetu.

Spreminjanje razmer

Iz proračuna EU se financira gradnja cest, mostov, letališč, vodnih poti, električnih vodov in cevovodov za druge energetske vire. 
Proračunska sredstva so namenjena spodbujanju informacijske družbe ter kulturne in jezikovne raznolikosti; usposabljanju nezaposlenih in financiranju novih delovnih mest; boju proti diskriminaciji in pomoči invalidom; ohranjanju podeželskih gospodarstev; financiranju raziskav na področju otroških bolezni, naravnih habitatov, nevarnih kemikalij, varne hrane, do okolja prijaznejših vozil, novih energetskih virov in varnosti na morju; spodbujanju izmenjav študentov in mladih; financiranju prenove mest; pomoči za ustanovitev in rast malih podjetij; ohranjanju miru, humanitarni pomoči in varnim mejam; tesnejšemu povezovanju z južnimi in vzhodnimi sosedami EU ter pomoči za razvoj tretjega sveta. 

V praksi to pomeni, da se večina denarja porabi v državah članicah. 
EU še zdaleč ni nedostopna institucija, odrezana od sveta, ampak je pravzaprav svojim državljanom zelo blizu, kot to dokazujejo primeri iz te brošure.


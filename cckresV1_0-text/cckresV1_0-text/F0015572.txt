LJUBLJANA, FEBRUAR 2005

Za kaj pravzaprav gre? 
Avstrijska državna pogodba je ustoličila sedanjo Avstrijo. 
Napisali so jo zavezniki, preden so zapustili okupirana ozemlja, v njej pa je tudi nekaj členov, ki se neposredno tičejo odnosa med tedanjo Jugoslavijo in njeno severno sosedo. 
Takšen člen je recimo člen o pravicah slovenske in hrvaške manjšine ali pa tisti o avstrijskem premoženju v Jugoslaviji in priznavanju skupne meje. 
Ko je nekaj desetletij pozneje Jugoslavija razpadla, je bila Avstrija ena izmed najbolj trdnih zaveznic mlade države. 
Slovenijo so priznali januarja 1992, nekaj mesecev pozneje pa so kot nestalna članica varnostnega sveta OZN začeli postopek za sprejem naše države v to mednarodno organizacijo. 
Popolna ljubezen, ki je ni kalilo niti občasno avstrijsko opozarjanje na priznanje pozabljene nemške manjšine v Sloveniji niti muke in težave Slovencev v Avstriji. 
Pod površino pa se je vseeno skrivalo očitno razhajanje. 
Avstrija je namreč že od samega začetka vzpostavitve diplomatskih odnosov vztrajala na izhodišču, da za Slovenijo Avstrijska državna pogodba ne velja, da je nepotrebna, da omejuje suverenost Dunaja, da je presežna in preživeta. 
Slovenski diplomati so ves čas po tihem trdili nekaj drugega, naša država je podpisnica Avstrijske državne pogodbe, kar naj bi ji zagotavljali tako členi dunajske konvencije o nasledstvu držav glede mednarodnih pogodb kot tudi sklepi Badinterjeve komisije. 
Kljub različnim pogledom diplomacije obeh držav tega vprašanja vsaj za zdaj nista velikokrat odpirali.

Zdi se, da je tudi pri odnosih z Avstrijo prisoten podoben fenomen uslužnosti kot pri ostalih spodrsljajih nespretne slovenske diplomacije. 
Tudi tukaj se zaradi »višjih državnih interesov«, kot je recimo vstop v EU in v Nato, namenoma pozablja na nekatera odprta vprašanja, ki bi lahko »ogrozila« slovenske zunanjepolitične cilje. 
Naj spomnimo, da je še pred slabimi petimi leti Rupel ob svojem zagovoru za zunanjega ministra trdil, da je Avstrijska državna pogodba usmerjena bolj v zgodovino kot pa v prihodnost in da Avstrijo zavezujejo tudi norme Evropske unije. 
»Kolikor se bo Avstrija obnaša evropsko in kolikor se bo obnašala kot zgledna članica EU ... v tem primeru zaostritve, zahteve aktualizacije, ne bodo potrebne.«


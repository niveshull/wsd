FAULKNER IN LITERATURA XX. 
STOLETJA

Res, osrednja tema Faulknerjevih romanov je vezana na človeško ambicijo, pravzaprav se zdi, da je osrednja tema želja. 
Želja po materialnem, želja po transcendenci, želja po ljubezni in bližini. 
Izpolnjevanje želje je gibalo romanesknega dogajanja, dramatičnost pa prispeva okolje, v katerem se skuša ta želja izpolniti, s poenostavitvijo povzeto kot represivno okolje rigidne južne protestantske etike. 
Napetost med posameznikovo željo in njeno neizpolnitvijo, pravzaprav njenim zanikanjem, ki izhaja predvsem iz družbenih ovir in blokad, je poglavitni vir nemira Faulknerjevih junakov.

73 Darl, Cash in Jewel, torej trije najstarejši otroci, sestavljajo svojevrstno edinost. 
Darl je pravzaprav reduciran na glas, je tisti, ki (kot je bilo že opozorjeno) največkrat govori; Jewel je oko, je tisti, ki gleda, in glasu pravzaprav nima, oglasi se le enkrat. 
Cash pa je roka, tisti, ki dela, homo faber, in njegov glas in pogled sta tej roki podrejena, sta pravzaprav le njen podaljšek oziroma okrepitev.

Cash je, kot se v pragmatični intrepretaciji nemara spodobi za prvorojenca, najbolj prizemljen, edini od otrok vešč česa praktičnega. 
Kot mizar (kar seveda spomni na Kristusa) je predvsem rokodelec, veščak, ne pa mislec; celo materino smrt interpretira kot način dopolnjevanja njegove veščine. 
V skici v trinajstih točkah, v kateri filozofično razlaga svoje izdelovanje materine krste, upošteva celo "magnetizem trupla" kot dodatno vezivo svojega izdelka. 
Smrt se mu materializira v nekaj, kar lahko uporabi pri svoji veščini. 
In res Casheva konstrukcija krsto naredi vodotesno, tako da jo Jewel lahko izvleče, ko pade v vodo. 
(Opozoriti pa je treba, v ugovor prepragmatičnemu videnju Casheve veščine, da so sklepi njegovih trinajstih zapovedi za sestavljanje krste sicer na prvi pogled zelo prepričljivi, če pa jih preučimo od blizu, pa povsem sprti z logiko.)


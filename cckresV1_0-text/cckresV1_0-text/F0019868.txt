Šla sem k Honoréju, ker nisem imela kam. 
Čakalo me je neprijetno presenečenje. 
Honoré je vse moje stvari postavil pred vrata: vse moje vzorce kozmetike, perilo, mojo belo haljo in preozke sive hlače. 
Še dobro, da sem dobila v Aqualandu v redu obleko. 
Pobrala sem svoje stvari. 
Opazila sem, da so na halji krvavi madeži. 
Z gnusom sem jo spustila iz rok. 
Zaslišal se je top udarec, ko je padla na tla. 
Honoré je zaklal mojega morskega prašička in ga dal v žep halje. 
Pustila sem jo ležati. 
Bruhala sem. 
Na stopnišču je bilo polno prašičkove krvi in mojega bruhanja. 
Honoré ne bo ravno srečen, ko bo odprl vrata. 
Odšla sem, komaj sem hodila. 
Peklo me je v kolkih, glavo sem imela težko, zanašalo me je, prav truditi sem se morala, da sem držala glavo pokonci, kot da imam krč v tilniku in križu. 
Hodila sem po predmestju, dan se je delal. 
V košu za smeti sem našla dve plastični vrečki, v kateri sem stlačila svoje stvari, da sem laže hodila. 
Posedela sem na klopi, tako so me boleli sklepi. 
Takoj sem se bolje počutila, ko sem se malo zgrbila. 
Ptički so začeli peti. 
Prepoznala sem kose in celo enega slavčka, ki je pel v dimu iz Issy-les-Moulineauxa. 
Do takrat nisem vedela, da znam prepoznati slavčkovo petje. 
Bilo je tudi nekaj podgan, ki so iskale hrano okrog kanalov, male rumene miške in maček, ki je prežal nanje. 
Dolgo sem opazovala mačkovo taktiko. 
Postala sem lačna. 
Noč sem preživela samo s tropsko solato v želodcu, in še to sem potem izbruhala. 
Nebo je bilo svetlo sivkasto z rožnatimi oblaki, dim iz tovarn pa je bil živo zelen v jutranji zarji. 
Ne vem, kaj mi je bilo, ampak bila sem tako rekoč ganjena. 
Kosi in slavček so utihnili, zdaj so začeli čivkati vrabci. 
Mladiči v gnezdih so zahtevali hrano. 
Bila sem neverjetno budna in lačna. 
Prevalila sem se na bok in zdrsnila s klopi, padla sem na vse štiri. 
Lepo sem pristala, pod seboj sem začutila trdno zemljo, nikjer me ni več nič bolelo, kot da bi si telo v trenutku odpočilo. 
Začela sem jesti. 
Po tleh so ležali kostanji in želod. 
V tem delu predmestja so zasadili ameriške hraste, ki jeseni postanejo živo rdeči. 
Najbolj mi je bil všeč želod, z okusom, ki je spominjal na svežo zemljo. 
Hrustal je med zobmi, vlakna so se topila v slini, bil je žilav in trd, občutek v želodcu je bil tako prijeten. 
Imela sem občutek, da imam usta polna vode in zemlje, nekakšen okus po gozdu, strohnelem listju. 
Bilo je tudi veliko dišečih koreninic sladkega korena, nepozebnika in encijana, v požiralniku je ostajal okus kot po kakšni sladici. 
Sladke niti sline so se mi vlekle iz ust, včasih so zabingljale na nos. 
Hop, in že sem si z jezikom polizala usta. 
Videla sem senco nekoga, ki je šel mimo, malo sem se dvignila, kot da nekaj iščem. 
Senca je izginila, na koncu ulice pa so že prihajale druge. 
Stisnila sem zobe in sedla na klop. 
V košu za smeti sem našla papirnat robček in si obrisala obraz, bila sem slinasta in polna grudic zemlje. 
Nisem bila več lačna, dovolj sem jedla. 
Še kar nekaj časa sem sedela. 
Prileteli so ptički, posedli so name, s kljunčki so po licih, za ušesi in v kotičkih ustnic iskali ostanke hrane. 
Žgečkalo me je, smejala sem se, ptički pa so divje prhutali. 
Ljudje so bili že zdavnaj v službah. 
Vedno več senc je šlo mimo. 
Skoraj je že bil dan, nebo je bilo sivo in zlato. 
Ljudje so hiteli v metro. 
Nihče me ni pogledal, čeprav so hodili mimo tik pred klopjo, morali so delati ovinek okrog mojih vrečk. 
Tudi ženske z dojenčki v otroških vozičkih so hodile mimo. 
Dojenčki so bili roza in mastni. 
Imelo me je, da bi si jih pritisnila k seskom, jih ščipala v nos, se igrala z njimi in jih grizla. 
Nebo nad mano se je vedno bolj razprostiralo. 
Od tam sem videla Honoréjevo stolpnico, na nebu so gorele lučke. 
Nisem natančno razločila njegovega okna, sem pa si ga predstavljala, kako leži tam neobrit, mačkast od pijače, mogoče je še vedno s tisto črnko, ki mu prav zdaj dela kavo. 
Sliši se žalostno, ampak tam, kjer sem bila, sem bila na boljšem. 
Poleg tega mu črnka ne zna narediti prave mešanice, ki ga zjutraj zbudi, ko ima mačka. 
Honoré rabi pravo žensko, tako, ki bo znala zanj poskrbeti. 
Najbrž bi bilo vse bolj preprosto, če bi ostala lepo doma, rodila otroka in tako naprej. 
Po eni strani mi je bilo žal, po drugi pa me je bilo sram, ker nisem bila na nivoju, ampak na vsak način sem hotela videti sončni vzhod do konca. 
Vem, da je to težko razumeti, ampak ni se mi več ljubilo delati. 
V žepu sem imela denar, ki ni mogel večno trajati in bi ga morala dati na stran, ampak če bi si kupila novo delovno haljo, mi ne bi ostalo veliko, sem si rekla. 
Golobi so začeli gruliti. 
Naokrog se je spreletaval napol slep netopir, ki ni našel poti domov in je lovil mušice. 
Slišala sem, da ga je strah na soncu. 
V ultrazvoku, ki ga je na slepo oddajal, sem razločno zaznala njegovo tesnobo. 
Ampak mu nisem mogla pomagati. 
Pogrešala sem svojega morskega prašička. 
Čudno, sonce ni in ni nehalo vzhajati. 
Vedno slabše sem razločila dim iz Issyja, barve so se mi mešale pred očmi. 
Edino, kar sem še videla, je bila živordeča zarja, vse drugo pa je bilo pogreznjeno v črno-belo senco. 
Pomela sem si oči in spet sem videla normalno. 
Zdelo se mi je celo, da je luč pri Honoréju ugasnila. 
Čez nekaj minut je šel mimo mene. 
Šel je v metro in na vlak proti službi. 
Dva ali tri dni sem še ostala na klopi in gledala, kako hodi Honoré mimo. 
Potem je bila najbrž nedelja, ker ga ni bilo. 
Nisem vedela, ali naj grem k maši. 
Počutila sem se obenem prijetno in slabo, ne vem, kako naj to opišem, ampak pomislila sem, da bi mi mogoče obhajilo dobro delo. 
Vedno teže sem hodila, in če že nisem trošila denarja, ker sem jedla in spala pod hrasti, sem mislila, da bi si lahko privoščila zdravnika. 
Vedno bolj sem bila prepričana, da imam nekaj v možganih, tumor ali ne vem kaj, kar mi je ohromilo zadnji del telesa, zameglilo vid in malo zmotilo prebavo. 
Vseeno mi je bilo, da sem jedla samo še tisto, kar sem našla na tleh. 
Glede na to, da sem bila bolna, se mi niti ni splačalo truditi. 
Skrbno sem pazila, da nisem mislila na meso ali na karkoli, kar spominja na krvavice, kri, šunko, vampe. 
Da grem k maši, sem se odločila zato, ker so posekali hraste, delali so prostor za reklamni pano. 
Delavci se niso preveč menili zame, samo mojo klop so prestavili, ker jim je bila napoti. 
Z motorno žago gre hitro. 
Prijetno je dišalo po svežem lesu, ampak vseeno mi je bilo hudo gledati, kako drevesa najprej z vsemi močmi otrpnejo, potem pa ječe padejo. 
Kje bom pa zdaj živela? 
Poglodala sem nekaj trsk. 
Delavec mi je dal košček sendviča in rekel: "Če to ni žalostno!" 
Hotela sem se mu zahvaliti, pa nisem mogla spraviti iz sebe niti besede. 
Tole je pa za spoved, sem si rekla. 
Sendvič je bil s šunko, spustila sem ga na tla. 
Delavec ni bil videti najbolj zadovoljen. 
No, naenkrat sem kar planila s klopi, in to s kakšnimi bolečinami, ko sem zagledala fotografijo na panoju, ki so ga pravkar postavili. 
Na njej sem bila jaz. 
Najprej sem pomislila, na koga me ta oseba spominja. 
Eden od delavcev me je čudno gledal, in to mi je pomagalo, da sem ugotovila, za kaj gre. 
Delavec me je prepoznal, se pravi, prepoznal je obleko. 
Obleko je bilo na fotografiji razločno videti, vsekakor bolje kot na meni, ker je bila zdaj umazana od želodovega soka in zemlje. 
Začelo je deževati, zato nisem razločno videla, zdi pa se mi, da sem tudi jokala. 
Obleka je bila zelo lepa, rdeča, z izvezenimi rožicami in belim predpasničkom. 
Najprej sem se težko prepoznala, ampak ko sem videla pogled na fotografiji, ni bilo nobenega dvoma več. 
Hočem reči, da sem najprej mislila, da je na fotografiji prašič, oblečen v to lepo rdečo obleko, namreč prasica ali če hočete svinja, in to z očmi pretepenega psa, kakršne imam, kadar sem utrujena. 
Najbrž razumete, zakaj sem se najprej težko prepoznala. 
Potem pa se mi je zazdelo, da je to samo optična prevara, da me živordeča barva obleke dela na fotografiji tako rožnato, veliko bolj rožnato kot v resnici kljub ponavljajočim se alergijam. 
Vtis, kot da imam rilec in malo štrleča ušesa, pa majhne oči in to, je vzbujalo kmečko vzdušje te fotografije, predvsem pa moje odvečne kile. 
Vzemite zdravo mlado dekle, oblecite jo v rdečo obleko, malo jo poredite in jo utrudite, pa boste razumeli, kaj hočem reči. 
Ko sem s fotografije odmislila vtis te iluzije, sem se dejansko prepoznala. 
Takrat sem se trdno odločila, da bom shujšala in se nasploh spravila k sebi. 
Ta fotografija mi je pomagala, da sem se pobrala. 
Ta fotografija mi je pomagala razumeti, da se moram umiti, da moram proč s te klopi, da vzamem stvari spet v svoje roke. 
Ta misel me je že vnaprej utrujala, ampak to sem vseeno morala narediti. 
Za to moram biti Edgarju za vedno hvaležna. 
Odločila sem se, da grem k maši. 
Pred cerkvijo sem ugotovila, da sem najbrž malo poživinjena, ker so maše seveda ob nedeljah, videla pa sem delavce delati. 
Najbrž je bil ponedeljek ali torek ali mogoče sreda. 
Honoréja sem zgrešila, ko je šel mimo, ali pa ga nisem prepoznala. 
Nenadoma sem pomislila, da se zelo slabo spomnim Honoréjevega obraza. 
Če sem se še tako trudila, si ga nisem mogla priklicati v spomin. 
Cerkev je bila odprta, odrinila sem vrata. 
Prekrižala sem se nad kropilnikom in hotela poklekniti, da bi molila. 
Si predstavljate, da se nisem mogla spomniti, kako gre naprej od "Posvečeno bodi tvoje ime"! 
Najbrž sem bila videti tako zbegana, da je prišel k meni duhovnik in me vprašal, kaj delam tukaj. 
Odgovorila sem mu, da bi se rada spovedala. 
Stopila sva tja not. 
Ne vem zakaj, ampak v tej cerkvi sem se neprijetno počutila, pravzaprav izgubljeno. 
Plastični vrečki sem pustila pri vhodu. 
Bilo mi je jasno, da z njima ne bom naredila dobrega vtisa. 
Visoki oboki in to, saj je bilo lepo, ne rečem, ampak to ni bila taka veličastnost, kot si jo jaz predstavljam. 
Mogoče me je motilo to, da je zraven duhovnik. 
Slišala sem ga, kako je smrkal na drugi strani mreže. 
Še dobro, da so montirali higiafone, drugače bi se od njega še česa nalezla. 
Duhovnik me je vprašal, ali sem bolna. 
Rekla sem, da nisem bolna, da pa se čudno počutim. 
Duhovnik mi je rekel, naj molim in se pokesam. 
Pokesala sem se, da se ne bi mogla bolj. 
Že zelo dolgo nisem bila pri spovedi, pravzaprav že od prvega obhajila. 
To me je takrat zaznamovalo, čutila sem, da mi je dobro delo jesti Kristusovo telo. 
Zdaj sem hotela še. 
Ampak duhovnik mi ga ni hotel dati. 
Rekel mi je, da mu nisem vsega povedala. 
Rekel mi je, da razsajajo bolezni, ki pa kaznujejo samo tiste, ki so grešili. 
In na obrazu da mi vidi, da sem bolna. 
Skozi higiafon sem videla, da si pritiska robček na nos. 
Duhovnikov obraz je bil čisto popačen skozi dvojno steklo. 
Oči so bile videti izbuljene, nos kot pasji smrček, na koži pa so se mu delale dvojne gube in mu dajale mračen videz. 
Duhovnik me je tako rekoč gledal skozi lupo. 
Nisem vedela, kaj naj mu še povem. 
Poskušala sem se zbrati, ampak se nisem mogla, motil me je duhovnikov pogled, vonj njegovega črnega talarja, tudi vonj kože. 
Ta zelo rahli vonj sem zaznavala nenavadno jasno, tako kot vonj kadila in starih slik na stenah, vonj solitra in suhih pušpanovih vejic. 
V cerkvi je bilo mrzlo in vlažno, zelo temno, vedno slabše sem videla duhovnika. 
Šlo mi je na kihanje, najraje bi se zvila v klobčič na klopi in zaspala. 
"Pojdite!" je rekel duhovnik. 
Plačala sem mu skozi okence in odšla. 
Vrečki so mi ukadli, ampak mi je bilo vseeno. 
Takoj sem se bolje počutila, ko sem bila spet zunaj. 
Nisem hotela takoj k zdravniku, za danes je bilo že dovolj stikov z ljudmi. 
Bila sem grozno utrujena. 
Vrnila sem se na svojo klop in se zvila v dve gubi. 
Zaspala sem. 
Še vedno je deževalo. 
Ko sem se zbudila, se je ravno zjasnilo. 
Sonce je bilo na pol poti, veter je dišal po večeru. 
Bilo me je sram. 
Težko bom spet kolikor toliko za med ljudi, če bom vsa mokra in bom spala na klopi. 
Službo v drogeriji sem zdaj izgubila, zato si bom morala poiskati drugo, ko mi bo zmanjkalo denarja. 
Vstala sem in šla, kolikor sem pač lahko hodila. 
Tilnik in kolki in križ so me metali pri vsakem koraku. 
Morala sem se ustavljati in potiskati ramena naprej, da me ne bi tako bolel hrbet. 
Počasi sem začela hoditi zgrbljeno, videla sem se v izložbah. 
Čudno sem izgledala. 
Prišla sem pred drogerijo. 
Nisem prav vedela, kaj naj tam počnem. 
Povohala sem zrak in razločila vonj prepotene ženske, odišavljene z yerlingom, značilen vonj dneva, ko je veliko obiska, vonj po masažnem olju in hladni spermi. 
Sedla sem na klop v parku. 
Gospa v črnem je bila tam, očitno me ni prepoznala. 
Zvila sem noge pod sebe, da me ne bi tako bolel hrbet, in vbočila prsni koš. 
Čutila sem, kako mi visijo prsi, bile so težke in bolele so me. 
Komaj sem jih nosila, mogoče me je zato bolel hrbet, ko sem hodila. 
S klopi je bilo videti izložbo. 
Drogerija je bila trenutno videti prazna, zavese iz dvojne svile so bile zagrnjene. 
Najbrž je bila kje v zadnji sobi masažna seansa, v tistem lepem salonu, polnem pozlačenih zof, luksuznih amuletov za moč in pršil afrodizičnih dišav. 
Imela sem občutek, da sem tam, vse sem jasno videla pred očmi, samo zavese sem morala pogledati, pa se mi je zdelo, da vidim skozi, da jih prediram s pogledom. 
Dobro vem, kako je direktor zahteven, najbrž je težko našel zamenjavo zame, ki bi bila na primernem nivoju. 
Žal mi je bilo samo to, da nisem naredila tečaja za hiromantko, zdi se mi, da se tako reče. 
Opravila sem večerni tečaj iz manikerstva, ampak nec plus ultra bi bilo, če bi znala brati iz dlani. 
Glede na to, da nisem študirala, mi je direktor obljubil, da mi bo nabavil diplomo Velike univerze Centra, kjer je imel zveze. 
Direktor bi samo še izboljšal imidž drogerije, če bi imel diplomirane prodajalke. 
Dobra stran pri drogeriji je vsaj to, da dobi človek solidno izobrazbo, in če tako pomislim, to niti ni bila slaba služba. 
Žalostna sem bila, ko sem pomislila, da bom od zdaj naprej ostala neumna in nekulturna. 
Nisem vedela, kaj bo zdaj z mano, ampak če sem potipala šop bankovcev v žepu, sem bila kar malo pomirjena. 
Rekla sem si, saj še imam dovolj časa za razmislek, navsezadnje pa tudi ne morem reči, da v življenju nisem nič dosegla. 
V izložbi je za zaveso postalo svetleje. 
Zavohala sem prodajalko, ki me je takrat v Aqualandu kakor sfrizirala. 
Ne samo, da si je smrklja tam služila še dodaten denar, celo napredovala je v drogeriji in se zrinila na moje mesto. 
Težko sem jo gledala tako lepo in kako jo je gospod, ki ga je spremljala, zadovoljno držal za zadnjico. 
Videla sem ga kljub tisti zavesi, kot da imam šesti čut, nov par oči. 
Gospod je bil moja stara stranka, ena tistih zelo finih, zelo starih strank z zelo porednimi nagnjenji, ki so vedno dobro plačale za mazila, plastične penise in luksuzne amulete. 
Vedela sem, da je za zaveso on, ena najboljših strank drogerije, in ne kdo drug. 
Od tam, kjer je stal, je prihajal nekakšen vonj po starem papirju, okrog njega pa se je zdelo, kot da trepeta zrak. 
Sicer pa, če je bil prodajalki tak tip strank všeč, potem pa jih naj kar ima zaradi mene. 
Potem pa sem začutila, kot da nekdo prihaja po cesti, in res sem zagledala vrača. 
Šel je v drogerijo. 
Že nekaj časa je dobavljal drogeriji afriške izdelke. 
Znal je biti diskreten do finih strank, pa tudi nehal se je oblačiti v tista svoja grozna folklorna oblačila. 
V zameno mu je direktor dajal popust na vse A-si-ti-volkove ultrabelilne kreme za črno kožo in na vse storitve, ki so jih ponujale prodajalke v verigi drogerij. 
Videla sem, da se je prasec dobro znašel, kar malo žal mi je bilo, če sem pomislila na tisti čudoviti teden, ki sem ga z njim preživela. 
Me prav zanima, kaj je vrač videl na tej mrhi od prodajalke, ki jo tako kot vsako rdečelasko zavohaš na sto metrov, pa če se polije z vsemi yerlingi na svetu. 
Ampak kljub temu, da je vrač prodajal svoje spiritistične talente, me ni opazil, ko je šel mimo mene, jaz pa njega takoj in na daleč, ko je šel po cesti. 
Malo me je razočaral. 
Na moje veliko presenečenje pa vrač ni vstopil v drogerijo, ampak je prisedel h gospe v črnem. 
Kar precej časa sta se pogovarjala, potem pa sta skupaj odšla. 
Park je ostal prazen. 
Naenkrat sem začutila, da sem popolnoma sama. 
Zaslišala sem znano škripanje, čisto tiho. 
V drogeriji so spuščali električne rešetke. 
Zavohala sem, da gre vonj po potu in yerlingu po cesti. 
Sonce je zahajalo. 
Spet sem zelo slabo, nejasno videla, kot da bi imela vid netopirja. 
Netopirji so se zbudili in frfotali okrog mene. 
Bil je peklenski trušč. 
Slišala sem, kako so visoko na drevesih vrabci nasršili perje in kako so še zadnjič nežno trenili z vekami, preden so se pogreznili v svoj zgodnji spanec. 
Čutila sem njihove sanje, kako mi drsijo po koži z zadnjimi žarki sonca. 
Povsod v mehki senci dreves so bile ptičje sanje, povsod v zraku pa sanje netopirjev, ker netopirji sanjajo tudi takrat, ko so budni. 
Milo se mi je storilo od vseh teh sanj. 
Približal se mi je pes in se hotel polulati. 
Zdelo se mi je, da hoče z mano tako rekoč govoriti, pa si je premislil in se ubogljivo vrnil h gospodarju. 
V prsih me je stiskala osamljenost, divje, grozeče in prijetno me je stiskala, ne vem, ali si lahko vse to predstavljate naenkrat. 
Nič me ni več zadrževalo v mestu med ljudmi. 
Najraje bi odletela kot ptica, če ne bi bila tako težka. 
Toda zadnjici, prsim, vsemu temu mesu nisem mogla ubežati. 
Bolela me je hrbtenica, bolelo me je v prsih. 
Nisem si upala pogledati pod obleko, kako daleč so že napredovali madeži. 
Nova dojka mi je boleče vlekla kožo, tako kot v puberteti. 
Zvila sem se naprej, bolečina je prenehala. 
Obleka mi je trdo stala okrog telesa, prijetno je dišala po svežem potu, živem mesu in toplem spolovilu. 
Povaljala sem se po lastnem vonju, da ne bi bila tako sama. 
Ptički so utihnili. 
Čutila sem, da mi na kožo pada noč. 
Zlezla sem s klopi in na tleh spala do zore. 
Sanjala sem, kaj sanjajo ptički, in sanje, ki mi jih je prinesel pes. 
Takoj sem bila manj sama. 
Nisem več sanjala o krvi. 
Sanjala sem o praproti in vlažni prsti. 
Tako toplo mi je bilo v mojem telesu. 
Dobro mi je bilo. 
Ko je sonce vzšlo, sem začutila, da mi po hrbtu teče svetloba, v glavi sem vse videla rumeno. 
Postavila sem se na vse štiri, stresla z glavo in si pretegnila goleni. 
Pod mano sta spredaj trdno stali na tleh moji roki, ki pa sta imeli samo tri prste. 
Vso težo sem prenesla na levo roko, da sem lahko premaknila desno. 
Otresla sem z nje prst, ki se je je prijela, potem sem se še vsa otresla. 
Moja roka je imela spet pet prstov. 
Narobe sem videla, ampak najprej sem se hudo ustrašila. 
Spomnila sem se, kako nisem hotela verjeti svojim očem, ko sem v vračevem ogledalu na svoji zadnjici zagledala spiralasto zavit repek. 
Začela sem drgetati. 
Moja dlan je bila odrevenela in skrivenčena in je nisem mogla do konca odpreti. 
Stresla sem z levo roko in opazila, da je mali prst, mezinec, kot se mu reče, postal krajši. 
Noht je bil dolg in trd, zelo debel, nohti na drugih prstih pa tudi. 
Res je, da si jih že dolgo nisem negovala, ampak mezinec je bil videti tako, kot da mu manjka en členek, ali pa da je konec prsta zakrnel v trdo roževino. 
Kar zadeva tečaj hiromantije, mi torej ni več bilo treba biti žal. 
Globoko sem se zbrala in se zravnala. 
Skoraj sem zakričala. 
Sonce se je vzpenjalo. 
Obleko sem si raztrgala na grmih, najbrž sem se v spanju veliko premetavala.

Iz previdnosti sem potovala v živinskem vagonu, med kravami sem se počutila malo bolje. 
Napila sem se mleka. 
Sprostila sem se in se naspala. 
Ko je vlak pripeljal do moje končne postaje, sem nihala med svojima dvema stanjema. 
Ko sem imela tanko kožo, me je v tuniki zelo zeblo, ko pa se mi je odebelila, nisem čutila nič. 
Tunika je popokala na vseh mestih. 
Kravam sem ukradla seno in se obilno najedla za nekaj dni naprej. 
Ko se je znočilo, sem izstopila iz vagona in šla takoj v predmestje mesteca. 
Ker ne znam prežvekovati, se mi je po senu rigalo, seno rado obleži, malo pa tudi zato, ker dolgo nisem nič jedla. 
Pogosto sem se morala ustavljati, ker sem dobila drisko. 
Nisem bila videti najbolj primerna, da se pokažem svoji mami, sploh pa v taki ponošeni tuniki. 
Moja mama ne mara ekscentričnosti. 
Prišla sem do najbolj oddaljenih ulic v predmestju. 
Videla sem gola drevesa, ki so se rahlo majala v vetru. 
Rekla sem si, da bom najprej malo počakala, preden pozvonim pri mami. 
Strah me je bilo. 
Prišla sem pod drevesa. 
Prvič sem videla tako visoka drevesa, in še tako prijetno so dišala. 
Dišala so po skorji, po divjem soku, ki se je cedil iz debel, dišala so po speči moči zime. 
Prst med debelimi koreninami je bila razkopana in mehka, kot da jo korenine obdelujejo od spodaj in se vanjo počasi pogrezajo. 
Zarila sem nos v prst. 
Prijetno je dišala po strohnelem listju lanske jeseni, majhne, krhke grudice, prepojene z vonjem mahu, želoda in gob, so se vdajale same od sebe. 
Rila sem in kopala in ob tem vonju se mi je zdelo, kot da bi z njim ves planet prodiral v moje telo, kot da so v meni letni časi, let divjih gosi, zvončki, sadeži, južni vetrovi. 
V plasteh te prsti so bila vsa obdobja vseh letnih časov, natančno sem jih ločila med sabo in čutila, kako se k nečemu dvigajo. 
Našla sem debel črni tartuf in sem najprej pomislila na silvestrovo leta 2000, ko sem jih toliko pojedla med vsemi tistimi objestnimi ljudmi, ampak spomin je zbledel in sem ugriznila v tartuf, njegov vonj pa mi je šel iz nosa v usta. 
Zazdelo se mi je, da sem pojedla košček Zemlje. 
V meni se je razpočila vsa zima Zemlje, nisem se več spomnila ne tisočletja, ki je prihajalo, ne česarkoli, kar sem že doživela, vse to se je v meni zgnetlo v kepo, jaz pa sem pozabila na vse, za neznaten trenutek sem izgubila spomin. 
Jedla sem in jedla. 
Tartufi so imeli okus po mlaki, ki zmrzuje, okus po zaprtih brstih, ki čakajo, da pride pomlad, okus povezanih stebel, ki pokajo v mrzli zemlji, in okus po potrpežljivi moči prihodnjih žetev. 
V trebuhu sem začutila težo zime in željo, da bi si našla brlog, da bi zadremala in čakala. 
Z vsemi štirimi sem razkopala zemljo, se pokakala in povaljala, nastala je lepa podolgovata luknja, polna deževnikov, ki jih je zdramilo premikanje, in kalčkov volčjega grahorja. 
Segreta prst okrog mene se je začela kaditi, jaz pa sem se iztegnila in položila svoj rilec na sprednje noge. 
Grudice so se mi oprijele hrbta, in tako sem še dolgo časa ležala. 
Sonce zore mi je pobožalo rilec. 
Zavohala sem luno, ki se je spuščala na drugi strani Zemlje, noč je bila vetrovna, dišalo je po mrzlem pesku. 
Pomislila sem na Yvana, kar dvignilo me je iz mojega ležišča. 
V trebuhu me je preplavila bolečina, v trenutku sem se zdramila. 
Ustrašila sem se, da bom še sebe uničila, tako kot sem že Yvana, zato sem se potrudila in vstala. 
Vse me je bolelo. 
Brez Yvana mi je bilo zelo težko živeti naprej. 
Laže je bilo, če si nisem gnala k srcu, če sem jedla, spala, to ni zahtevalo truda, ampak samo življenjsko energijo. 
In v mojih svinjskih mišicah, v moji svinjski vulvi, v mojih svinjskih možganih je je bilo za življenje na stelji dovolj. 
Zvalila sem se nazaj v jamo. 
Vse moje telo je spet utripalo v ritmu vrtenja planeta, dihala sem tako, kot se srečujejo vetrovi, srce mi je utripalo z močjo plime, ki obliva obalo, kri pa mi je plala s težo snega. 
Poznavanje dreves, vonjev, prsti, maha, praproti me je ščemelo v mišicah. 
V žilah sem čutila utrip klica drugih živali, boja in parjenja, vonja svojega rodu, ko ga razganja. 
Želja do življenja mi je plala pod kožo, prihajala je od povsod, tako kot galop merjascev v moji glavi, grom v mojih mišicah, s konca vetra je prihajala, z najstarejšim predstavnikom najstarejšega rodu. 
Z dna žil sem čutila potrtost dinozavrov in krvoločnost fosilnih rib, gnalo me je naprej, če sem pomislila, da so te velikanske ribe žive. 
Danes si ne znam tega razložiti, pa tudi tega ne vem, kako vse to sploh vem. 
Ne smejte se. 
Vsega se spominjam samo še megleno, le Yvana ne morem pozabiti. 
Ob vsaki polni luni se prikaže na nebu, ob vsaki polni luni, polni kot kak trebuh, me preplavi bolečina ljubezni do Yvana, ob vsaki polni luni se svinja vzpne na zadnje noge in joče. 
Zato pišem. 
Zato, ker sem jaz jaz samo še s svojo bolečino zaradi Yvana. 
Celo v gozdu, ko sem z drugimi svinjami, ki me sumničavo ovohavajo, ker dobro čutijo, da v meni še naprej nekaj misli po človeško. 
Njihovih pričakovanj ne morem izpolniti. 
Ne podrejam se dovolj obveznostim do rodu, čeprav sem bila jaz tista, ki jih je rešila pred glavno nevarnostjo. 
Sonce je bilo že visoko, skobacala sem se z ležišča, pravzaprav me je kar vleklo naprej, omamne vonjave so se mi razkadile iz spomina, spet sem trdno stala na tleh, če lahko tako rečem, in potem sem se odpravila proti mamini hiši. 
Nisem pričakovala tega, kar sem zagledala. 
Moja mama je imela kmetijo, videla sem kure, krave, svinje. 
Očitno je mama zdaj dobro zaslužila, imela je novega BMW-ja in svojo lastno napravo za reciklažo vode, povsod je bil nalepljen znak o skladnosti s predpisi Društva proti mučenju živali, na večnadstropnem hlevu, sofisticirani klavnici, lepo očiščenem hlevčku za zajce. 
Sprehajala sem se inkognito. 
Nekaj svinj je svobodno pohajkovalo po blatu in me ovohavalo, prijetno jih je bilo gledati tako lepo pitane. 
Skrila sem se v hlev in se stuširala pod stranskimi higienskimi pršili najmodernejše naprave za avtomatsko molžo. 
Zdelo se mi je, da sem tega navajena že vse življenje, čeprav sem se rodila v predmestju Garenne-le-Mouillé. 
Malo sem dišala po kravjem dezinfekcijskem sredstvu, ampak s pomočjo modrega delovnega kombinezona in seveda z velikim naporom volje sem dosegla, da sem bila spet videti kot človek. 
Gnala me je po mojem samo misel na Yvana. 
Mamo sem hotela vprašati, ali je hotela denar ali mene, hotela sem vedeti, ali je Yvan imel prav, ko je umrl, da bi s tem enkrat za vselej razčistila. 
Mama me je kljub vonju po kravjem dezinfekcijskem sredstvu sprejela z odprtimi rokami. 
Vprašala me je, kako je kaj Yvan. 
Mama se ni nič spremenila, samo malo bolj utrujena je bila videti, bila pa je tudi bolj žareča, lepša, debelejša, bolj samozavestna. 
Kmetija je bila zanjo gotovo samopotrditev. 
Povedala sem ji, da je Yvan mrtev. 
Mama mi je rekla, da sem se grozno spremenila, da me je komaj prepoznala. 
Mama me je vprašala, kaj bom zdaj, ko ni Yvana, če mi je kaj zapustil. 
Postalo mi je jasno, da nima smisla. 
Vstala sem. 
Mama mi je rekla, da sem očitno še vedno tako neumna, da nisem dajala na stran nobenih prihrankov, ki bi mi zdaj prišli prav. 
Rekla je tudi, če mi gre res tako slabo, da lahko odpusti deklo in me vzame za polovico zajamčene plače z revalorizacijo, stanovanje in hrana vključena, v hlevu je pa tudi prostor. 
Ponudila mi je kavo. 
Odšla sem brez besed, ker nisem več mogla govoriti. 
Šla sem nazaj v svinjak, kjer je bilo bolj prijetno in me ni nič več obremenjevalo. 
Ulegla sem se, sploh se nisem spraševala, kaj bo zdaj z mano. 
Imela sem polno glavo vonjav, dišalo je blago, prijetno in polno. 
Nekaj svinj me je prišlo povohat, sami prijazni in simpatični debeli kastrati, bila pa je tudi debela svinja, ki je zagodrnjala v svojem kotu, ko me je zagledala. 
Močni gosti vonj me je grel pri srcu, tako rekoč pogreznila sem se vanj, s svojim obilnim in varnim telesom sem se pogreznila med druga obilna in varna telesa. 
Ta vonj me je branil pred vsem, prihajal je iz najboljšega, kar je bilo v meni, z njegovo pomočjo sem tako rekoč spet našla samo sebe. 
Kar poskočila sem, ko je prišla mama, da bi nasula zrnje. 
Čudno se ji je zdelo, odkod zdaj svinja več. 
Brcnila me je, da bi me odgnala. 
Tudi ona me je povohala in se pri tem smešno skremžila. 
Zalopunila je vrata, naredilo je klik, v zraku je nastal nekakšen nemir. 
Nisem mogla spati zaradi tega valovanja, vse je vibriralo, vse je bilo iz ravnotežja. 
Moji sorodniki so se premikali, njihov prijetno močni vonj je postal oster, poln slabih hormonov, stresa, strahu. 
Vonj je bil v zraku razdeljen, vonj vsake svinje posebej okrog nje, rilci so iskali vogale sten, rob vrat, špranje, skozi katere bi se dalo zbežati, vsaka svinja je hotela prepustiti svoj vonj žrtve drugi. 
Z vsem telesom sem začela drgetati, ker mi je postalo jasno, da bo krdelo žrtvovalo najšibkejšega. 
Hitro sem začela razmišljati, kaj naj naredim, hotela sem se preleviti nazaj v človeško telo, ampak bila sem panična, nisem se mogla skoncentrirati, z vsem svojim svinjskim telesom sem poslušala kolesa tovornjaka, ki je še bil daleč, se je pa hitro bližal, da bi nas naložil. 
Ni mi preostalo drugega, kot da najdem rešitev tako kot opice ali pametni psi: čisto sama. 
Kastrat jo je zavohal, to so zelo pametne živali, ampak ni znal iz nje potegniti zaključka. 
Dvignil je rilec k vratom in pogledal kljuko. 
V tistem trenutku mi je prišlo na misel, da obstajajo ključavnice, kljuke, žabice, spomnila pa sem se tudi na dogodek v zamrzovalnem kamionu: odpreti je mogoče tudi vrata, ki so na videz zaprta. 
Šla sem k vratom, zrinila sem se mimo vseh, moje človeško telo se je hotelo izviti iz telesa svinje, poskušalo se je vzravnati, ampak mu mišice niso dovolile, strmela sem v svojo desno sprednjo nogo, tresla se je, postajala nežnejša, pod kožo so se mi panično napenjale kite, ampak nič se ni zgodilo, niti en sam konček prsta ni pognal. 
Poskušala sem obrniti ta prekleti zapah s taco, z rilcem, ampak nisem mogla, ker moje telo ni razumelo, zakaj se mora zaletavati v ta košček jekla, premikalo se je brez prepričanja, nevroni pa so medtem do onemoglosti ponavljali: zapah, zapah, da bi to misel obdržali v glavi. 
Težko se je boriti proti samemu sebi. 
Potem je prišla pomoč. 
Od daleč sem zavohala parfum: yerling za moške. 
Prihajal je s kamionom. 
Nekako mi je uspelo, da sem se vzravnala, ker me je ta parfum spominjal na moje prejšnje življenje, na drogerijo, na direktorja verige. 
Preplavil me je val davnega gnusa, ki je bil vse do takrat pokopan globoko v meni. 
To je bil parfum, s katerim je bil dirketor verige drogerij odišavljen tisti dan, ko sem prišla na razgovor za službo. 
Še enkrat sem poskusila obrniti zapah. 
Ko so me druge svinje videle tako spremenjeno, so začele cviliti, na vibracije kamiona še pomislile niso več. 
Zaslišala sem korake svoje mame, ki je prihajala iz kuhinje proti svinjaku. 
Spustila sem se na vse štiri. 
V globini trebuha sem čutila samo še kipenje groze. 
Z mojo mamo je prihajal vonj nerjavečega jekla, v zraku je bila neka ostra odločnost, nekaj neusmiljenega, grozljivo je zadišalo po smrti. 
Svinje so se razbežale v vse štiri kote svinjaka, prav grozno so me pohodile. 
Takrat še nisem bila navajena na to panično bežanje. 
Zdaj vem, da moram pri vsaki nabolj navadni nevihti ostati zbrana in mirna, da se ne smem prepustiti zbeganosti, ki se mi vzpenja iz trebuha, če hočem zadržati to grozo, ki se vrača v trebuh sleherne živali, odkar je bila na svetu prva nevihta. 
Enako je s smrtjo. 
Okrog mene smrt, jaz pa sem mirna. 
Počepnila sem v kot skupaj z drugimi paničnimi svinjami, vrata so se odprla. 
V istem trenutku je pripeljal kamion in ustavil pred vrati, iz njega je stopil direktor drogerije. 
Direktor drogerije se je zelo zredil. 
Med vrati sem videla njegova bikovska ramena, sklonil se je k moji mami, jo poljubil na usta in jo nekako nežno prijel za zadnjico. 
Na kamionu je pisalo Welfare Electronics, ampak sem takoj zavohala, da je poln mrtvih rilcev. 
Direktor drogerije in moja mama sta bila črnoborzijanca, pri teh današnjih cenah mesa jima je posel moral cveteti. 
Direktor drogerije je bil oblečen kot kak komercialist, tako da mu je moja mama dala bel predpasnik in vrv. 
Vstopila sta v svinjak. 
Moja mama je držala v roki dolg nož, bakreno posodo za kri in časopisni papir, da bi potem podkurila slanino. 
"Tisto tam zadaj," je rekla in odložila posodo in časopisni papir. 
Začela sta se mi približevati. 
Druge svinje so bežale ena čez drugo, okrog mene je nastala praznina. 
Bila sem pripravljena, da drago prodam svojo kožo. 
Moja mama ni bila samo morilka, ampak celo tatica, hotela je zaklati svinjo, ki ni bila njena. 
Pokazala sem zobe, direktor drogerije se je začel smejati. 
Vrgel je vrv name. 
Pred očmi sem zagledala tisti zadnji prizor z Yvanom in to mi je dokončno zdramilo nevrone, trebuh in mišice. 
Vzravnala sem se s celim telesom, z vsem sovraštvom, z vsem strahom, ne vem, mogoče z vso svojo ljubeznijo do Yvana. 
Direktor je pozelenel. 
Iz žepa je s tresočo roko potegnil revolver, ampak sem mu ga iztrgala. 
Ustrelila sem dvakrat, najprej njega, potem pa še svojo mamo. 
Nož je padel v bakreno posodo, kovinsko je zaropotalo. 
Potem sem odšla v gozd. 
Nekatere svinje so šle za mano, nekatere pa so bile preveč navajene na udobje svojega modernega svinjaka in jih je potem najbrž pobralo Društvo ali pa jih je vzel kak drug kmet. 
V nobenem primeru pa ne bi bila rada danes v njihovi koži.


Mama mi je pripovedovala o začetku potovanja. 
Z velikimi bolečinami sem bil potisnjen v svet, v katerega nisem hotel. 
To je pisalo na obrazu babice, ki je položila prste svojih rok kot krono iz trnja na mojo svetlomodrikasto glavico. 
Sledil je vrat, tesno ovit s popkovino. 
Negiben trup. 
Rodil sem se, ne da bi dihal, zadavljen s poslednjo vezjo z nekim drugim svetom, v katerem sem hotel za vedno ostati. 
Svetom brez težnosti, smeri in mere, svetom varnosti, hrane in zaupljivosti med fluorescentno modrim svetlikanjem usločenih trebušnih sten. 
S svetom lebdenja, izročenosti in topline. 
A babice moja želja ni zanimala. 
Krepko me je prijela za stopala, ki niso še nikoli stopila na tla, nikoli hodila, napetih mišic in utrjenih kosti, nikoli s padci v prazno in z lovljenjem ravnotežja premikala težkega trupa. 
Prijela me je, me dvignila visoko, visoko v zrak in me udarila po še neoblikovani ritki. 
Prvemu udarcu je sledil še eden. 
In še en. 
In še. 
Mrtev, obrnjen z glavo navzdol kot ustreljena žival v lovčevi roki sem bingljal, negiben in brez sapice življenja v sebi. 
Udarci so se mehansko selili po mojem tkivu. 
Enakomerno so me stresali, se širili kot valovanje mrtvega mesa in ugašali v konicah mojih še neizoblikovanih udov. 
Tedaj – od kod? in kako? in zakaj? in čemu? 
– se je globoko v meni, ne, morda niti ni bilo v meni, marveč prej onstran tega, kar sem bil vsak hip namenjen postati, onkraj prostorja in časov, nekaj zganilo. 
Bilo je močnejše od volje, močnejše od upanja, močnejše od ne biti. 
Nekaj živalsko živega v mrtvem zarodku telesa. 
S strašno vrtinčasto silo je posesalo kaos in temo skozi žile, kosti, skozi tkiva, mišice in pore kože, skrilo prepad, v katerem so plapolali, skozi moje grlo je privrela kri in se v hipu strdila v ustih. 
Zakričal sem in moj krik, zame krik neznosne bolečine rojstva, je v ušesih vseh prisotnih odzvanjal kot krik odrešitve. 
Bil sem živ. 

"Oh, ne že spet! 
Le kaj bo ta prodajal navsezgodaj," sem se namrdnil, ko se je možakar trdno oprijel naslonjal dveh avtobusnih sedežev, zajel sapo in zapel. 
Objel me je žaloben in drobljiv svetel glas. 
Ni ga potiskala nobena domišljava moč, nobena napihnjenost, ki jo ponavadi srečaš pri uličnih godcih. 
Glas ni bil rezultat gole moči, ki bi ga samodejno nesla in ponujala med sedeži, temveč prej dar ponižane, osramočene in vztrajne nezadostnosti znotraj duše, njene ranjenosti, iz katere je mogočno rasel. 
Pesmi je bilo kmalu konec. 
Drugače kot pri južnih ritmih, ki so kot stimulatorji lahkotne klepetavosti prej drli iz zvočnika, je na avtobusu zavladala kovinska tišina. 
Slišati je bilo le še brnenje motorja in minevanje ceste pod nami, ko je možakar stopil dva sramežljiva koraka nazaj in pričel novo pesem, podobno prejšnji, jo pel enako občutljivo in zadržano navznoter. 
Med nami je stopal glas, zelo lep oblikovan glas je hodil med potniki, a nihče od nas ga ni gledal, vsem je bilo nekako neprijetno spričo te zelo osebne pojave sredi možatih brezimnežev. 
Trgovčeve reči lahko zavrneš ali kupiš, tako kot je pred dnevi ob podobni priložnosti večina od nas kupila čokolado Duro. 
Ko pa ti nekdo da svojo žalost in ponižnost, svojo čutnost in ranljivost in ga prepoznaš kot nekoga, ki je moral izgubiti toliko, da ga vsaj navidez nič več ne ločuje od preboja nevidne skorje, ki je življenje, od živalske uperjenosti na deset centavosov za vino, chicho, koko ali karkoli, potem postane težko. 
Nagovorjena ni bila le denarnica, glas je prodiral med zloženimi bankovci in zaponko usnjenega žepka za kovance naprej v žep, skozi obleko in vame. 
Spraševal me je po moji lastni zgodbi, tem potovanju brez varnosti in oprijema. 
V njegovi pesmi sem postal jaz glas tega moškega, v melodiji njegove pesmi sem začutil možnost svoje usode, ki si sledi neznano kam, brez varnostnih pasov in klimatskih naprav in počitka, osem, devet pesmi na tresočem se avtobusu, med vročimi obrazi, obrnjenimi stran. 
Vse le zato, da bi prišla na drugo stran, na neznani cilj, napisan v tuji nerazvozljivi pisavi na voznem redu neke bestialne slutnje. 
Tja moram, ne vem zakaj, ne vem, kaj me žene in vodi, ne kaj me čaka in če bom sploh kdaj prišel, toda moram, moram, so govorile njegove povešene oči, ko je v njegovi dlani topo odmeval drobiž. 

Gledala pokanja gline v

Globlje in globlje,

kot so vse reke pod nama,

Ko sem odprl oči, je bil pred mano drug svet. 
Za bežečimi okni nočnega avtobusa so prekucnjeni iz božjih posod vstajali obrisi gora vijoličnozelene barve. 
Povsod naokrog eksplozije življenja, vode in višin. 
Indijanci, ki so delali na poljedelskih terasah, teh zavetnih gnezdiščih neba, so bili popolnoma spremenjeni ljudje. 
Njihova telesa so bila grčasta debla hudourniških dreves. 
Na mestu lahkih poletnih cunj, ki so jih nosili prebivalci obale, so bila sedaj debela, iz grobih tkanin sešita tradicionalna oblačila. 
Širokih krinolinastih črnih kril in debelih, visoko zapetih bluz pisanih vzorcev, volnenih jopic in trdih suknjičev niso nikoli slekli, tako da so se sčasoma zrasli z njihovimi telesi. 
Groba, navidezno neprepustna trdnost njihovih oblek je ostajala zapisana na njihovi koži kot oster telesni vonj posušenih kokinih listov, s katerim so lahno sključeni zaznamovali prostor. 
Njihovi lasje, njihove goste črne alpakaste kite in dolgi valoviti kodri so gnali kot plazilke v veliki vlagi visokogorskih izvirov in senci hudourniških oblakov, prilepljenih na nebo, ta spuščeni strop iz speče vode, po katerem so praskali vršički najvišjih dreves. 
Drevje, po tolikem času spet drevje! 
Iz obalnega sveta puščavske kače smo se čez noč dvignili več kot dva tisoč metrov visoko v andski svet pume. 
Avtobus je počasi sopel po ostrih ovinkih proti Arequipi, mestu, ki ga je mesec pozabil vzeti s seboj, ko se je ob stvarjenju ločil od zemlje. 
Občutek dviganja je bil podoben občutku pisanja poezije, občutku, ki nastopi potem, ko preplezam prvo polovico verzov in prično na tekst delovati centripetalne sile, ki ga vlečejo narazen, ga raztezajo kot neskončno vase sesedeno materijo, ga delajo zračnega in prozornega. 
Iz svojega neprebojnega jedra pesem raste, postaja lažja in lažja, astralno jasna, astralno živa, udejanja svoj besedni rob. 
Če v tem trenutku nadaljujem, če prestopim nevidno mejo, ki kot vodno znamenje lebdi v vsaki pesmi, zazijajo med besedami šivi, scufane niti popokajo in besede raznese kot odpadlo jesensko listje na vse strani. 
Čut za mejo, skrito v vsaki pesmi, je enak čutu za lastno telo. 
Plezati po strmih pobočjih sebe do nevidne meje, prisloniti svoje uho na stekleno okno zraka in zgolj poslušati, kako pihata veter in tišina na drugi strani, ne da bi jo prestopil. 
Pristati na skromno, komajda še izgovorljivo trajanje tik pod vrhom, se vrtoglavo pozibavati na hoduljah, ne da bi mogel določiti njihovo višino. 
Le redki zmorejo šepetati tik pod trebuhi oblakov in medtem žonglirati s svojimi ranljivimi telesi. 
Da obstanejo in da obstojijo, mora biti vanje trajno vpisana izkušnja prepadnosti okrog njih, nenehne nevarnosti zdrsa in dveh skromnih krpic zemlje tam nekje spodaj, na katerih hvaležno stojijo. 
Realisti so, sicer jih vse prehitro odpihne soroche, aklimatizacijska bolezen tistih, ki so prestopili mejo in se, nepripravljeni in nezavarovani, povzpeli previsoko, tja, kjer ni moč domovati. 
Umetnost velike umetnosti je preživeti tam zgoraj, ne da te raztrga. 
Zdržati večno zimo, ki vlada na velikih višinah, v obleki, sešiti iz raztrganin lastnih besed. 
Capa pri capi. 
Zagovarjati, zaupati v šibkost lastnih šivov z vsem prepadnim, ki ga skrivajo v sebi in ki se z višino vse bolj razpira. 
Brezno puloverja, ki si ga ob odprtem avtobusnem oknu oblečem čez glavo, da objame in greje neko drugo brezno v meni, brezno kože. 
Izgovarjati, oblačiti sebe in svet v tople, razcapane besede, se pogovarjati s samotno višino, medtem ko ti obraz reže oster višinski zrak. 

Kot priden šolar sem ubogal. 
Vzel sem novo porcijo kokinih listov, ovitih okrog oglja, in pričel žvečiti. 
Šest indijanskih obrazov je pozorno spremljalo vsako spremembo na mojem obrazu. 
Začutil sem, kako so se mi lahno omrtvičile dlesni in jezik, potem še obe lici. 
Občutek je bil podoben tistemu, ki sem ga doživel kakšen teden dni pred najinim odhodom v Peru. 
Prikazen v belem se je sklonila nadme, mi dvignila gornjo ustnico in zabodla iglo v mojo dlesen. 
Po nekaj trenutkih, ko je lokalni anestetik pričel delovati, nisem več čutil ust. 
Naenkrat sem momljal skozi luknjo odsotnosti na spodnjem prednjem delu lobanje. 
Lahko sem spremljal srebrnkast sveder, ki je pobiral sklenino z mojih zob, a tudi teh nisem več čutil. 
Šestica levo zgoraj. 
Ruvanju izročena omrtvičena bolečina in od ostalih zob neločljiv ponaredek. 
Gledal sem rahlo oznojen obšiv gaze, ki je zakrivala polovico zobozdravničinega obraza in tako zelo spominjala na maske cestnih pometačic iz centralne Lime, v njenih napetih beločnicah sem lahko kot na dveh pomanjšanih izbočenih ogledalih spremljal lastno izgubo. 
Kot da vse življenje ni nič drugega kot stalno nasilno izgubljanje – celic, las, organov ali celih delov telesa, misli, spominov, želja, oblik lastne osebnosti, ljubljenih oseb, stvarnosti – ne da bi to izgubo mogli razumeti, hoteli videti, zmogli prenesti. 
Prevarati se, izgubiti se za lastnim hrbtom, naskrivaj pobegniti iz sebe in se lažno osvoboditi. 
Šestero indijancev, ki se je v avtobusu zabavalo z mojim kislim, nakremženim izrazom na obrazu, najverjetneje ni vedelo, da ta obraz prihaja iz sveta želje po popolnih nadomestkih. 
Iz sveta, katerega glavni trud je posvečen vzpostavljanju iluzije, da je s pomočjo tehnike moč zares premagati zakone narave. 
Postali bomo bog, vzklikajo tisti, ki jim ni uspelo postati gospodarji nad najpreprostejšim prehladom, vsak hip se bomo osvobodili vseh telesnih spon, za živa bomo prešli v tuzemski raj brez bolečine in smrti. 
Kako da ne, vi ste bog, se zadovoljni smehljajo direktorji industrijskih koncernov, predsedniki nadzornih svetov multinacionalk, idejni očetje novih trendov trga. 
Prihajal sem iz sveta, ki stremi k popolni svobodi moči manipulacije. 
Do kolikšne mere mu je že in do kolikšne mere mu bo uspelo? 
In ali bo kdaj obstajal aspirin zoper manipulacijo? 
Dobro uro in pol po obisku pri zobozdravnici sem imel že bralni nastop na neki srednji šoli. 
Anestetik je medtem popustil. 
Spet sem čutil usta, nepopačeno sem lahko izgovarjal besede, ne da bi bilo med govorjenjem moč karkoli opaziti. 
Le nasmejati se nisem smel. 
Zgornja ustnica je bila še vedno rahlo paralizirana in ob nasmehu se ne bi razpotegnila skupaj s preostankom ust. 
Moja pohaba bi bila razkrita, če bi se tisti večer enkrat samkrat nasmejal, in že sama misel na to mi je ob vstopu v učilnico izvabila za ostale nerazumljivo hihitanje. 

Na eni strani presedajoči vodič in na drugi lebdeči otok, kot materializirana poezija: odriniti se z roba ladje, skočiti v znano neznano, ki se ti kot trampolin vdira pod nogami in te zmeraj zadrži, zmeraj vrne na površje. 

Kot spermo, Tumi,

Z imeni 

Mali se nikakor ni dal motiti. 

"Poglej, kako lepe so, señora. 
Dosti dela. 
So ti všeč?"

Medtem sta se obe deklici prerinili v ospredje in poskušali pokazati svoje trakce. 
Mali ju je grdo pogledal in stopil še bliže.

Šest dni po najinem prihodu in dve uri pozneje, kot je bilo dogovorjeno, je potrkalo na stare lesene duri hospedajeja. 
Lastnica jih je vsak večer trikrat zapahnila in vsaj še tolikokrat preverila, če so dobro zaklenjene in skoznje ne more resnično nihče, a sedaj je končno trkalo in hitela jih je spet odklepat. 
Pripravljena sva čakala ob žarnici, ki je šibko brlela nad mizo v kotu dvorišča. 
Svitalo se je, spanec naju je jemal spet nazaj k sebi, bila sva že utrujena od čakanja, prepričana, da sva le dve novi žrtvi malih turističnih prevarantov. 
Ti so človeku, ki je vzbujal vsaj trohico upanja na kupčijo, sledili vsepovsod, prilepili so se na njegove pete kot žvečilni gumi in vztrajali ob njem po trgovinah, restavracijah, bankah, hotelih, vse dokler ni žrtev od izčrpanosti popustila in se vdala kateremu od njihovih najekskluzivnejših aranžmajev v vsej Latinski Ameriki. 
Tistega jutra pa smo se najinim slabim slutnjam navkljub spuščali po ulici z imenom Tanta Pata. 
Pot je zavila mimo še praznega trga, kjer se je v gostih jutranjih kristalih kopala cerkvica San Blas, in vodila strmo navzdol, naši koraki so plosko tleskali po starih kamnitih stopnicah in podeseterjeno odmevali med žalobnimi zidovi še spečih kolonialnih hiš. 
Minljive in vegaste, polne vlage in poroznega ometa so se zibale, postavljene trhlo na inkovskih temeljih, mogočnem spancu ogromnih večtonskih skal, ki so se prilegale druga ob drugo spokojno in natančno kot zgornja veka spečega starca ob spodnjo, sanjajoč neskončni sen, ki ga ni mogel zmotiti noben potres, noben čas in nobena žalost prekiniti, ne dokončati. 
Na temeljih nekdanjih inkovskih templjev, utrdb in palač so se sedaj dvigali zvoniki katoliških cerkva, italijanske restavracije in ameriške banke. 
Med golim inkovskim kamnom in porozno evropsko opeko je bila povsod vidna ostra rana, ki seka in določa ves Peru in njegove prebivalce. 
Peruanec je nevidno smrtno ranjen po sredi obraza, tik nad srcem ali takoj pod trebuhom. 
Medtem ko posluša britanski pop, se izreka za katolika in pije incacolo, njegove inkovske noge še zmeraj stopajo v magičnih obrednih vzorcih starih predkolonialnih civilizacij in včasih se zdi blizu dan, ko bo udeležencem tihega peruanskega preporoditvenega rituala izginila rana, in bodo, zaceljeni, postavljeni na nov, veličasten začetek.

Mrki mladenič, ki je prišel po naju v hospedaje in naju tako dokončno iztrgal z gospodaričinega primeža, je stopal pred nama z odločnimi koraki. 
Nikakršnega opravičevanja za zamudo, nasploh nobenega opravičevanja belcem ni bilo v njegovih temnih očeh, v katerih je bil edini gospod odrešenik Jezus Kristus črna mladoletnica, oblečena v prozorno belo poročno obleko, okrašeno s koruzo in kondorjevim perjem.

Ko pritečeš na

Bo njegov tič mojo jelko krasil,

Tudi Atahualpa, ki je prej iz daljave opazoval dogajanje v jedilnici gorske koče, je izginil. 
Bolje je bilo tako. 
Kako neki bi izgledalo, če bi na poti ven voščil inkovskemu kralju srečen božič v jeziku kradljivcev njegovih bogov in kraljestva. 
Tako pa sem vsaj v mislih to storil z lažjim srcem: feliz Navidad, Atahualpa, in merry Christmas, ve angleške barabe, srečen božič, moji prijatelji, doma ali kjerkoli že ste, in še srečnejši božič vam, ki niste in nikoli ne boste moji prijatelji, vi neznosni, hlapčevski, dlakocepski, klečeplazni, srečno vi, ki vas ne maram, pijavke, malenkostniki, površneži, duševni skopuhi, emocionalni paralitiki, licemerci, vi melanholični iztrebljevalci muzičnosti, srečen božič in feliz Navidad, Cesar Julio in vsi silni potomci velikih ali malih bogov, ki pogreznjeni v molk sedite ob ognju, srečen božič, Maja, ljuba moja, srečen božič vam, ki vam je ta večer kot vsi drugi večeri, žeparjem na londonski podzemni, prostitutkam na zunanjem dunajskem Ringu, sarajevskim dilerjem, voznikom bombajskih rikš, osemletnikom, ki se v moskovski kanalizaciji drogirate z lepilom, srečen božič vam, mesarji v pekinških klavnicah, merry Christmas newyorškim japijem, še v smrti prilepljenim ob mobilni telefon, zdravnikom v nairobijskih bolnišnicah, ki boste morda še to leto umrli za aidsom, srečno pedofilom iz Ria, posiljevalcem iz Hong Konga, rodoljubom iz Bagdada, dolgočasnim hišnikom z Nove Zelandije, vulkanom na Filipinih, ledu na Južnem tečaju, oranžnemu kenguruju v sidneyjskem živalskem vrtu, srečno, feliz Navidad, merry Christmas tudi tebi, neznani, tebi, drugi, tebi, skrivnostni, feliz Navidad, merry in srečen božič, in tudi tebi, Urubamba, ljubica, ki tečeš ne glede na vse, srečno tebi, ki me uspavaš, ki mi nežno zapiraš oči in me poljubljaš z zvokom, srečno, srečno, srečnooooo!

Znotraj teh besed je še veliko sveta,

Dalje in dalje,

Me slišiš,

Na vate globoko zaraščeni vrh,

Stari vrh,

Bilo je sobotno dopoldne, ko sva se skupaj z najinim novim peruanskim prijateljem Luisom Manuelom Cordovo Vallejem, imenovanim Manolo, naslanjala na žičnato ograjo monterreyskih term. 
Pred nami je med oblaki pare blobotal eden od številnih andskih krajev, kjer so pozabljeni podzemni bogovi spuščali na površje žveplo in vrelo vodo v bojda zdravilnem razmerju. 
Gledali smo ogromna bedra, previse sala, nabuhla rdeča lica v vročinski stiski, silne trebuhe, zadnjice, silovitejše od okoliških šesttisočakov, dojke, meča, podbradke, kot krvavice debele prste, ki so za hip izplavali iz blatne vode in se spet potopili med suhe koščice, ročice, navznoter padle ličnice v vročinski stiski, izbočena rebra, lopatice, štrleče trtice, čeljusti, nožne piščali, prevlečene s tanko ohlapno kožo. 
Bili smo pred vhodom v pekel, v tisti, ki je danes in tukaj, in lenobno drseli vse bliže izgubljenim, ki so nekaj metrov pod nami pljuskajoč prestavljali svoja na vzdihovanje in pretegovanje obsojena trupla. 
Le vonj po amoniaku zaudarjajoče vode, ki se je kalno pozibavala okrog nesrečnikov, nas je še ohranjal pri delni zavesti, hlapi gnilih jajc so treščili med nas in nas odvračali od načrtovanega kopanja.

"Pozabi na to!" 

"Ah, rico!" je Manolo zadovoljno postavil prazni kozarec nazaj na mizo in s skoraj nevidnim gibom naročil nov liter. 
Glinen vrč pivu podobne pijače, ki so jo stari Inki uporabljali v obredne namene, je prišel skupaj z ogromno skledo.

Grič, na katerem sva stala, ni bil grič, marveč zasuti in zaraščeni ostanki templja. 
V sredini se je ruševina podkvasto odpirala v smeri reke z globokim okroglim dvoriščem. 
Obredni prostor je bil obdan z dvema vrstama kamnitih plošč, obdelanih tako, da si podobe na njih lahko v celoti prepoznal šele, ko si sestopil v krog in postal udeleženec obreda. 
Na zgornjih, večjih ploščah so bile vklesane podobe šamanov, bitij v vrtinčasti preobrazbi, ljudi, razraščenih med zveri in bogove. 
Videl sem, kako so jim iz ust štrleli čekani, glave so jim pokrivale kače in iz ledij so jim rasla krila, medtem ko so v rokah nosili halucinogene kaktuse. 
S svojimi krempljastimi stopali so stali na robovih spodnjih, manjših plošč. 
Na njih so božanski jaguarji vrteli vse dvorišče. 
Vsak glas, misel ali gib, narejen med objemom šamanov, je bil zavrten, stari so potisnili nove, jih pospešili, krog se je vrtel vse hitreje in bil na koncu posrkan skozi središče vrtinca v ozek vhod v samo kamnito osrčje templja. 
Stopiti v kamniti rov, ki je vodil do centralne svetiščne točke, je bilo kot po dolgem tipanju in izgubljanju najti edini vhod vase in prestopiti kamnito zaklenjenost pesmi. 
Soj žepne svetilke je osvetlil podobe kamnitih glav ljudi jaguarjev in jih za hip iztrgal temi. 
Kot hoja od poimenovanja do poimenovanja, iz verza v verz, so moje noge varno stopale po zlizanih kamnih. 
Predor je postajal ožji in hladnejši. 
Čutil sem hlad vlage in donenje lastnih korakov. 
Pot je rahlo zavila v levo, bila je pesem, ki se tri, štiri verze pred koncem nepredvidljivo zasuče, dolg rov iz temnih besed, na koncu katerega se razpre križna soba, odprta na vse strani. 
In tam, v sredini, segajoč od prvega do zadnjega zloga stvarstva kot enovita popkovinasta os, ki povezuje nebo in podzemlje, prisoten, a ne na zemlji ne na nebu, sredi srčnega prostora: Lanzón, skalnati orakelj. 
Znašel sem se onkraj vseh definicij in vsega vedenja, strmeč v halucinogene oči kamnitega božanstva, ki mu je sredi srhljivega obraza rasel temen madež. 
Onkraj zakonov težnosti, zakleto v popolno nihanje, je vse postajalo razprto, možno, usodno.

Spomnil sem se mastne sledi, ki je zmeraj obrobljala očetove ustnice, potem ko je odložil prazno skledo. 
Spomnil sem se, kako so se mi tedaj upirale v svoji živalskosti in kako se mi danes nič več ne upirajo, mnogo manj živalske in manj mastne kot moje ustnice, ki to govorijo.

Peruanec samega sebe v nasprotju z Evropejcem ne razume kot samooklicano središče kozmosa, prej kot njegov majhen obrobni drobec, izgorevajoč asteroid, ujet v sončevo magnetno polje. 
V najboljšem primeru je Peruanec luna, ki kroži okrog večjih, pomembnejših planetov, kot so skupnost, družina, bog. 
Henri Michaux, ki se je pred šestdesetimi leti potepal po sosednjem Ekvadorju, deželi, ki nama je vsak dan potovanja kot grožnja njegovega konca prihajala naproti, je na nekem mestu svojega popotniškega dnevnika opisal tipično staro indijančevo kočo, kakršno je moč še dandanes najti v najbolj odmaknjenih tropskih in visokogorskih predelih Peruja. 
Tradicionalna indijanska hiša je brez oken, ki bi omogočala ubežni pogled na prividno obvladljivo in v varni distanci ležečo okolico. 
Tam zunaj ni ničesar, prebivalec hiše je izročen zabuhlosti nekaj neizprosno mračnih kvadratnim metrom lastne eksistence. 
Ta eksistenca, prostovoljno zaprta v svojo čumnato, ne obvladuje in ni ukazovalna, marveč kontemplativno predana sivim dimnim oblakom, ki se dvigajo s tlečega ognjišča. 
Indijančeva hiša, ki nima oken, je hkrati tudi brez dimnika. 
Plamen ostaja neločen od svojih saj in dima. 
Namen kurjenja ni zagospodovati toplemu prasketanju ognja, marveč se mu izročiti. 
Tradicionalna indijanska koča ohranja neobvladljivo razžarjeno središče, samozadosten, neobvladljiv in mogočen drobec izgubljenega sončnega boga ostaja rešen v indijančevem ognjišču. 
Ko sva zapuščala Manolov Huaraz v smeri Trujilla, mesta ob severozahodni obali, sem se spomnil dveh, treh starih indijanskih koč, ki sem jih videl v okolici Chavín de Huántarja. 
Seveda je bila moja idolatrija peruanske drugačnosti popolnoma brezpredmetna, saj sam najverjetneje ne bi mogel zdržati niti pet minut v kaki od teh zadušljivih barak, ki so spominjale kvečjemu na lopo iz mojega otroštva, v kateri je oče po kolinah dimil meso. 
Nekega večera, ko je naša družina skupaj sedela pri znancih, s sinom katerih sva pravkar pričela obiskovati osnovno šolo, je na vratih nepričakovano pozvonilo. 
Možakar je stoječ v temi hodnika oznanil, da je vaškim gasilcem pravkar uspelo zamejiti uničenje, ki ga je pričel požar. 
Lopa je skupaj z mesom, ki ga je oče prepustil dimnim čarovnijam, orodjem, kosilnico in mojim prvim kolesom, na katerega sem bil silno ponosen, pogorela do tal. 
Vojska zveličanja, pravi Michaux, bojda namerava poslati službene idiote, ki naj indijance naučijo, kako graditi dimnike. 
Kaj bo indijancu potem še ostalo? 
Bogat, tak naj bo indijanec! 
Seveda ne bi nikoli zamenjal oken in centralne kurjave za nekaj kubičnih metrov dima, smrada po sežganem lesu, postani hrani in ljudeh, a hkrati ne bi mogel nikoli zatrditi, da sem sredi vseh možnih pripomočkov udobja, ki si jih je izmislila moja civilizacija in ki sem se jim privadil, bil kdaj bolj srečen in zadovoljen, kot so bili izginjajoči obrisi človeških postav, pari oči, ki so se vse globlje pogrezali in izginjali za zastori svilenega dima, dišečega po ljudeh in pečeni koruzi.

Tema, v kateri si bil,

Vse globlje in globlje po osamljenih jaških in 

Za očmi lahko trohnijo podgane

Sekundni kazalec za nekaj ur zaustavi,

"Jebemti!" 

V tistem trenutku je mimo pripeljal avto. 
Upočasnil je, ženska v poznih srednjih letih je spričo ogromnih količin lastnega sala s skrajnim naporom odvrtela avtomobilsko šipo in zabrisala vame vodni balon. 
Paf! 
Bilo je dovolj. 
Na nasprotni strani je stala gruča z baloni oboroženih otrok. 
Stopil sem naravnost do njih in jih vprašal, kako se v španščini pravi tej balonski reči in kje jo je moč kupiti. 

"V trgovini tu zadaj, mister, toda sedaj je zaprta."

V njej je še toliko skritega, zbrazdanega, tujega –

Glej – ali vidiš?

Ob petih zjutraj je zvonila budilka. 
Še vedno ni bilo luči. 
Oblekla sva se in v šibkem soju žepne baterije pospravila nahrbtnika. 
Ko sva stopila iz hotela, je po ulicah, ki večinoma niso premogle odtočnih jaškov, še stala voda, a dež ni padal že nekaj ur in ozračje je izgledalo mirno. 
Ustavila sva prvo rikšo. 
Njen voznik je držal noge na krmilu, da jih ne bi zmočil. 
Kot kak fetus je sedel na svojem mopedu, ki je mehko plul po praznih ulicah. 
Majine lase je zaspano kuštral hladen jutranji zrak. 
V naročju sem trdno držal nahrbtnika in si želel, da potovanja nikoli ne bi bilo konec. 
Odtekal sem, ko je izza obzorja vstajalo jutro.

Chicha

Naziv za vse belopolte tujce. 
Zmeraj me je zbodel negativni prizvok besede, in če me je kdo v pogovoru tako naslovil, sem to čutil kot izraz jeze, odbojnosti in prezira do mene in vseh iz premožnejšega dela sveta prihajajočih belopoltih ljudi. 
Po vrnitvi v Slovenijo sem si večkrat potihoma želel, da bi mi kdo rekel gringo, namesto da se mi je priliznjeno in zahrbtno nasmehnil in dejal seveda, gospod.

El niño

Plaza de Armas


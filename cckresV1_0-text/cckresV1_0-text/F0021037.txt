Ko sem se tega naveličal, sem šel posedet na teraso dnevnega barčka na vogalu mojega bloka in si naročil kavico. 
Navadno, črno, brez mleka, brez sladila. 
Lastnik se je zdaj že navadil mojega čudaštva, čeprav je sprva godrnjal, češ, kaj mi je treba naročati tako arhaični napitek, ko pa je na voljo toliko raznih dobrih, sodobnih pijač, kot so euphor, somnat, extat in cela vrsta raznih halucinogenov. 

Potem, nenadoma, je dekletoma za trenutek zmanjkalo pogovorne štrene in Rahela je od blizu uprla svoj pogled vame in ga kar nekaj časa ni umaknila. 
Tisti čas sploh nisem zaznaval, kakšna je oblika njenega obraza, ne katere barve so njene oči, ne njenih las ali pričeske, sploh ničesar od tega. 
Bilo mi je dovolj, da je bila zdaj tako blizu mene, da je do mene prišel rahel vonj njenega parfuma, nenavaden vonj, nekaj med vijolico in pomarančno lupino.

O dekletu mojih sanj, ki je ostala na Zemlji. 
Spet in spet sem v spominu obnavljal najino slovo. 
Slovo, ki se je začelo s prvim najinim resnim prepirom; ko sem ji namreč sporočil, da moram na patruljo, je izbruhnila v nazdržen jok. 
Skušal sem jo potolažiti in ji razložiti, da se vrnem že čez nekaj mesecev, najkasneje pa do konca leta, a tega sploh ni marala poslušati. 
Rekla je, da ima slab občutek in da sluti, da se sploh ne bova več videla. 
Trajalo je prav do poznega večera, preden sem jo uspel potolažiti in končno sva sklenila čvrst dogovor o tem, kaj bova storila, ko se vrnem s tega neumnega, nesmiselnega patruljiranja, ki bo nepreklicno moje zadnje. 
Rahela me bo čakala, zvesto in nestrpno, kolikor bo pač treba, jaz pa bom takoj po vrnitvi dal v službi odpoved. 
Potem se bova poročila, odšla živet nekam na deželo, tam pa vrtnarila in gojila perutnino. 
In se imela rada.

Bilo je čutiti kot nekakšno globoko žvižganje, nato se je zatreslo in potem ni bilo nič več. 
Predno je hrup čisto zamrl, je Sapica zaznala, da prihaja od vznožja Razglednega griča. 
Čeprav je zdaj vse utihnilo, Sapici ni dalo miru, kajti to je bilo nekaj čudnega. 
Take stvari se niso dogajale, razen če je bila nevihta; zdaj pa je bilo nebo jasno in prevlečeno s prvo temno rdečino novega dne. 
Zato se je kar spustila s svojega zračnega počivališča, ki si ga je za nocoj izbrala vrhu velike skalne gromade. 
Ne prav daleč je zaznala valovanje in takoj je prepoznala značilni Zvenov vzorec. 
Ko mu je povedala o hrupu in od kje je prišel, ji je rekel, da gre tja pogledat. 
Kar sam bo šel. 
Sapico pa je Zven prosil, da obvesti še druge Aile. 
Jih bo že poklical, če jih bo potreboval. 
Nato se je Zven preudarno in brez naglice odpravil proti Razglednemu griču.

Aila sta se zastrmela v Čokatega, ki je mencal od nestrpnosti, in presenetilo ju je, da sploh ima poteze, tako votel in mrtev je bil videz njegovega obraza. 
Kar zasmilil se jima je, ker mu je bila osebnost tako pohabljena, da ni mogel ceniti nežnosti in lepote njihovega sveta. 
Potem sta poskusila še z Okroglastim in Suhljatim, a tudi tadva sta bila enaka, topa in zakrknjena. 
In zdaj sta mogla Aila čutiti s temi pokvečenimi tujimi črvi le globoko sočutje.

Končno je začutil, da je zdaj izvedel zadosti in spet ga je presenetilo, kako preprosta in kako sama po sebi umevna je modrost prednikov. 
Seveda pa je - kot vedno - postala preprosta šele tedaj, ko so mu jo razodeli, ne poprej.

Nenadno srečanje z malim Ailom, ki mi je tako prijazno ponudil prigrizek, je bil prvi trenutek po našem padcu na ta tuji svet, ko sem pozabil na vse, kar me je dotlej tako zelo grizlo. 
Ailova preprosta, odkritosrčna gesta mi je vsaj za trenutek izrinila iz zavesti trdi pristanek našega patruljnega čolniča, ko me je vrglo ob steno, da sem izgubil zavest, pozabil sem na nebrižnost svojih tovarišev, ki so me nato pustili dolge ure kar ležati na tleh kajute, pustil sem vnemar Hectorjevo zlobno dejanje, ko je čisto brez pomislekov nastavil past Ailu, ki nas je prvi našel, potem pa mu je še grozil s solarno pištolo. 
Zdaj nisem niti več hotel premišljati o divjem pohlepu mojih tovarišev, ki se mi je tako zelo zagnusil, da sem togotno, nepremišljeno odšel proč. 
Da, za nekaj časa sem potisnil nekam v pozabo celo usodno spoznanje, da naš razbiti čolnič ne bo nikoli več poletel.

Potem sva se na njeno željo menila o Zemlji. 

Ne vem, ali je bil to Rosin namen, ali goli slučaj, da sva tedaj, ko je bilo sonce najvišje, pred nama zagledala morsko obrežje, nekaj naprej pa naš polomljeni patruljni čolnič. 
Okrog njega je lenobno počivalo kaka dva ducata Ailov, ki so si bržkone doslej že napasli radovednost v zvezi z njem. 
Eden med njimi je bil Zven in to me je spomnilo mojih treh tovarišev, kajti prav on jih je prvi srečal. 
Zato sem ga pobaral, kako je kaj z njimi, ali so se zdaj že malo prilagodili, ali še vedno povzročajo probleme.

V Zvenovih besedah, kot mi jih je posredoval tolmač, nisem mogel zaslediti niti sledi posmeha in tudi to me je presenetilo. 
Vedel sem, da se noben človek ne bi mogel ubraniti skušnjavi, da vsaj nakoliko ironizira obnašanje, ki ga ima za tako zelo nesmiselnega. 

Kar na lepem sem opazil, da pada mrak in se začudil, da je preteklo že toliko časa. 
Za večerjo sem imel slavnostnega purana iz tube in nekaj čisto nekaj malega od tega sem uspel vsiliti tudi Ailom, nakar so rekli, da so siti. 
Bilo je tako lepo in tako tiho, da se mi je na lepem zazdelo, da sem spet v svoji rojstni hiši, na zahvalni dan in da mi čas teče spokojno kot nekdaj. 
Temina se je bila prikradla neopazno krog nas in prejšnji širni razgled se je zdaj scvrknil v ozek svetel krog, svetilke okrog šotora pa so s svojim rumenkastim sijem dihale domačnost. 
Iz krošenj sosednjih slidderjev in ozunijev, katerih obris sem komajda lahko slutil, je prihajal škripajoč klic malunk in ostalih nočnih ptičev ter spokojno šepetanje listja. 

Planil sem pokonci na svojem ležišču in odmev mojega krika mi je še vedno zvenel v ušesih. 
Seveda sem bil sam, ob meni ni bilo nikogar in razen ptičjega ščebeta se ni slišalo prav ničesar. 
Zazrl sem se v gole kovinske stene našega čolniča, ki so bile vse razbrazdane od mikrometeoritov in zasmojene od trenja pri zaviranju v atmosferi, in ta prizor me je spomnil krute realnosti. 
Tukaj sem, na planetu Ailov, sam in osamljen. 
Nikoli več se ne bom vrnil na Zemljo. 
Nikoli več ne bom videl Rahele.

“Meša se ti,” je menil konjak. 
“In to sploh ni dobro. 
Ne prav zdaj, ko sploh ne veš, kako boš preživel tukaj. 
In ali boš sploh preživel.”

“Ja?” se je posmehnil konjak. 
“Potem pa kar stopi do tistega vogala.”

“Spokojno? 
Pa da, seveda,” je pritrdila Rosa. 
“Spokojno je dobra beseda.” 

Potem me je čisto nenadoma nekaj spreletelo, nekaj silovitega in veličastnega. 
Zazdelo se mi je, da je v meni nenadoma zabrnela neka skrita struna, za katero sploh nisem vedel, da jo imam. 
Vso mojo notranjost je preželo tiho pričakovanje, da se bo zdaj nekaj zgodilo. 
Nekaj nepričakovanega, čudnega, pretresljivega, kar mi utegne čisto spremeniti vse nadaljnje življenje na tem tujem svetu. 
Potem se je to moje pričakovanje spremenilo v silovit privid in za bežen trenutek sem začutil, da sem tako blizu končnemu spoznanju, kot še nikoli doslej. 
Potem sem takole napol sede, napol leže, počasi zadremal in zdrknil v sanje, blazne in drzne, kot sanje uživalcev somnata.

Prav nič ne vem, koliko časa sem prebil v Templju, ne spominjam se niti tega, kdaj sem spet odšel od tam, niti kam sem se bil namenil. 
V nekem trenutku pa sem se zavedel, da stojim na robu strmega brega, ki se je spuščal k morju in se prav zares ustrašil, kajti samo še par korakov je manjkalo, pa bi bil zdrknil v valove.

Ko pa sem vstopil v tesni komandni prostor, sem takoj opazil, da je danes tam nekaj drugače, kajti opozorilni indikator RSH je na gosto utripal. 

'Naš patruljni modul RS 22/H prestregel vaš signal, MT 6/L. Prihajamo s polnim pogonom, da vas poberemo. 
Po približnih izračunih bomo rabili do vas od osemnajst do največ triindvajset dni standardnega časa. 
Upamo, da ste vsi dobro. 
Držite se.' 

Razložil sem jima torej vse, tako mirno in obvladano, kolikor sem mogel. 
Povedal sem, kaj sem izvedel iz RSH-ja v čolniču in kaj se bo z menoj in Rahelo v kratkem zgodilo. 
Rahelin obraz je med mojim pripovedovanjem spreletelo na desetine različnih izrazov, od nejevere, preko osuplosti in vzhičenja, prav zadnji med njimi pa je izkazoval nekakšno tiho, mirno olajšanje. 
Novico, ki je zame pomenila strelo z jasnega neba, je Rahela sprejela nekako tako, kot da bi jo že ves čas natihem pričakovala. 
Grom pa je obdržal svoj neomajno mirni, ljubeznivi videz in se je vedel tako, kot da bi se pogovarjali o jutrišnjem vremenu. 
Ko se je prijazno poslovil od naju in odšel, si nisem mogel kaj, da ne bi tega omenil Raheli.


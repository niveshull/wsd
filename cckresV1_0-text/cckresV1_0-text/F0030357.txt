Malo pred polnočjo zadnjega dne maratonskih dunajskih pogajanj so po Mejakovih besedah slovenski delegaciji skušali podtakniti kukavičje jajce, saj se je v "čistopisu" nenadoma znašla zahteva, naj stare devizne vloge vrača država, na ozemlju katere je bil sedež banke. 
Tako bi morali slovenski davkoplačevalci prevzeti jamstvo za izplačila skoraj milijarde dolarjev starih vlog. 
"To je skregano s pametjo," se je ujezil vodja slovenskih pogajalcev in povedal, da je bila delegacija pod izjemno močnim pritiskom, vendar je vztrajala pri teritorialnem načelu - vsaka država naj poskrbi za varčevalce katerekoli banke, domače ali tuje, ki imajo stalno prebivališče na njenem ozemlju. 
Slovenski predlog, ki ni dobil podpore, je bil, da se premoženje nekdanje federacije, ki se deli, najprej porabi za kritje starih hranilnih vlog. 
O tem bo še veliko trdih pogajanj, ki naj bi potekala pod okriljem Baselske banke za mednarodne poravnave (BIS) ali katere druge. 
Arthur Watts je že poslal prošnjo BIS, da bi pogajanja nadaljevali pod njenim okriljem, saj naj bi prav ta mesec skupščina banke odobrila tudi dogovor o razdelitvi premoženja rajnke SFRJ pri tej ustanovi (Slovenija bo dobila 16,39 odstotka zlatih palic, delnic BIS in deviznih depozitov od skupne vrednosti približno 480 milijonov dolarjev).

Finančno načeta švicarska letalska družba Swissair namerava do konca leta privarčevati najmanj pol milijarde frankov. 
Program 2001 (uresničevati ga bodo začeli 1. julija) poleg tega predvideva odpravo hierarhičnih stopenj in "okornih struktur" v vseh oddelkih podjetja, je včeraj v Zuerichu objavila skupina Swissair. 
Napovedala je tudi črtanje ustreznega števila delovnih mest in številne premestitve in nove zasedbe na vodilnih položajih.

Lepa Katherine Sullivan trpi za agorafobijo in že tri leta ni stopila iz varnega okolja svoje hiše. 
Prepričana je, da je pred kratkim videla smrt moža Charlesa, vendar o njegovem truplu ni ne duha ne sluha. 
Poleg tega policija zanika, da bi vedela karkoli o umoru. 
Kmalu se Katherinino življenje še bolj obrne na glavo, saj se v njenem domovanju začnejo dogajati čudne stvari. 
Edino tolažbo Katherine najde pri zasebnem detektivu Jacku, nato pa se nekega dne v njeno življenje vrne Charles, ki naj bi bil mrtev.


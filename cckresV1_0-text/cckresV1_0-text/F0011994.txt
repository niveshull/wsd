Teta Vidora ni povedala, kako je za to razmerje in usodo moževe ljubice izvedela in kdo ji je povedal. 
Iz njenega nadaljnega pripovedovanja pa sem lahko sklepala, da je teta za razmerje izvedela od očeta ženske, ki je naredila samomor.

Nekatera dejstva, ali če rečem drugače, veliko dejstev sem v njeni pripovedi pogrešala. 
Zanimalo me je recimo, kako da teta ni slutila razmerja, ki je imelo za posledico celo nosečnost? 
Mnoge ženske prepoznajo ali zaslutijo že manjše prestopke svojih mož. 
A nisem nič spraševala. 
Vsekakor mi že moj položaj, zamislite se me med vožnjo skozi mesto, zazrto v cesto, pozorno na utripajoče semaforje, kot je razumljivo, ni dala priložnosti, da bi kaj spraševala. 
A tudi teta se je očitno zavedala mojih omejitev, ki sem jih imela kot voznica in mi je to zgodbo vsaj iz nekega podzavestnega hotenja povedala med vožnjo prav zato, ker je bila edinole tako varna pred neprijetnimi vprašanji. 

A vseeno je šlo za laž ali vsaj izmišljotino in morala sem se pripraviti, da teti odpustim, ker mi je povedala tako lažnivo štorijo, Najprej sem skušala opravičiti njeno ravnanje tako, da sem razmislila o času in se vprašala, ali sem morda med vožnjo, ko sem bila pozorna na dogajanje na cesti, kaj preslišala. 
Morda teta ni rekla "en mesec pred iztekom sedmih let je mož storil isto….", marveč je rekla "ni bilo treba sedem let, že čez en mesec je moj mož storil isto…". 
Tako, če je bila res poročena samo tri leta, bi njena zgodba lahko bi resnična, njen mož pa ni imel nesreče, ampak bi res lahko storil samomor, kar bi pomenilo, da mi je teta zaupala nekaj, česar nihče drug ne ve. 
A v to, naj sem se še tako prepričevala v tetino iskrenost in v njene dobre namene, nisem mogla prav verjeti..

Vse skupaj je skozi ta miselni tok, ki ga opisujem, postajalo že kar malce bizarno, tako da sem se odločila, da se s to zgodbo ne bom več ukvarjala, čeprav mi je, kot rečeno, prav zaradi svoje fatalnosti še kar odzvanjala v glavi. 
Nazadnje sem prišla do tega, da ne poznam prav nikogar, ki bi mu lahko pripisala takšno zgodbo, da jo je teta Vidora res pobrala iz kdo ve katerega zaprašenega kotička svojega spomina in odvrgla sem jo, kot se reče, na odpad, na smetišče spomina. 
Bila je brez brez vrednosti, kajti, kakorkoli, naj se je kdaj kjerkoli, kajti svet je velik, že pripetila kateremkoli neznancu, zagotovo se ni pripetila nikomur, ki ga poznam in nikomur, ki ga pozna moja teta. 
Zgodba je sicer lahko resnična, a ta "lahko je" še ne pomeni, da je res - in nisem se več hotela ukvarjati z njo.

Ta iracionalni vonj je bil zadnji ostanek tetine zgodbe in kasneje med vožnjo se je razblinil kot slab, nesprejemljiv spomin.


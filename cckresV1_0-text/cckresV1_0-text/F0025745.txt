Bile so tudi knjige. 
Knjige, ki jih je napisal oče, v zlato-rdečih, reliefnih platnicah in s posvetilom na prvi strani: "Goreče upam, da bo moj sin zmerom ravnal z živalmi in ljudmi kakor Antoša" - in velik klicaj. 
Ali: "To knjigo sem pisal z mislijo na tvojo prihodnost, moj sin." 
Ta posvetila so ga navdajala z nejasnim občutkom sramu zaradi očeta, same knjige pa so bile tako dolgočasne kakor "Slepi muzikant" ali "Fregata Pallada" Avtor prve je Korolenko, druge Gončarov.

"Družinske zadeve," je odgovoril drugi dan razredniku, ko je ta mimogrede poizvedel, zakaj je prejšnji dan manjkal. 
V četrtek je izginil iz šole pred koncem pouka in manjkal tri dni zapored, kar je opravičil s tem, da ga je bolelo grlo. 
V sredo se je bolezen ponovila. 
V soboto je zamudil prvo uro, čeprav je odšel z doma prej kot po navadi. 
V nedeljo je presenetil mamo s sporočilom, da je povabljen k sošolcu, in ga ni bilo pet ur. 
V sredo so končali pouk prej (bil je eden tistih prelepih sinjih in prašnih dni konec aprila, ko so počitnice že tako blizu in premaguje človeka taka lenoba), a se je vrnil domov dosti pozneje kot navadno. 
Potem je že sledil cel teden odsotnosti - omamen, opojen teden. 
Razrednik je telefoniral domov, da poizve, kaj je z njim. 
Oglasil se je oče.

Zdaj, ko je na osvetljeni mizi med svetilko in kislim mlekom ležala šahovnica in jo je začel oče brisati s časnikom, njegov obraz ni bil več posmehljiv in Lužin je pozabil na strah in skrivnost ter začutil ponosno vznemirjenje ob misli, da lahko, če hoče, razkrije svojo veščino. 
Oče je začel razpostavljati figure. 
Enega izmed kmetov je nadomeščala nerodna vijolična stvarca v obliki stekleničke, eno izmed trdnjav ploščica za igranje dame; konji so bili brez glav, za konjsko glavo, ki je ostala v spraznjeni škatli (poleg majhne kocke in rdečega koščenega žetona), pa se je izkazalo, da se ne prilega nobenemu konju. 
Ko je bilo vse postavljeno, se je Lužin mahoma odločil in zamrmral: "Malo že znam." 
"Kdo te je naučil?" je vprašal oče, ne da bi dvignil glavo. 
"V šoli," je odgovoril Lužin. 
"Nekateri sošolci so šahirali." 
"A, lepo," je rekel oče. 
"No, začniva ..."

"Čas je, da potegnemo črto," je pomislil in si ogledal prazno sobo - prt, modre tapete, tihožitje - kakor si ogledujemo sobo, kjer se je rodil slaven mož. 
Zazdelo se mu je, da se je vsebina romana, o katerem je starec Lužin že dolgo sanjaril, izoblikovala prav v tem trenutku, in v mislih je povabil bodočega biografa (ki je, paradoksalno, postajal čedalje bolj oddaljen privid, bolj ko se mu je časovno približeval), naj si pozorneje ogleda to naključno sobo, kjer je nastal roman Gambit. 
Na dušek je spil preostali čaj, si nadel plašč in klobuk, zvedel od natakarja, da ni sreda, temveč torek, se nasmehnil, kar zadovoljen spričo svoje raztresenosti, in ko se je vrnil domov, je pri priči snel kovinski pokrov s pisalnega stroja.

"No, no, nehajte, nehajte," je ponavljala s pomirljivim glasom, "odrasel moški, pa tako joka!" 
Prijel jo je za komolec ter poljubil nekaj hladnega in trdega (zapestno urico). 
Snela mu je slamnik, ga pobožala po čelu in se hitro odmaknila, da bi se ognila njegovim nerodnim, hlastajočim rokam. 
Lužin je zatrobil v robec, potem še enkrat, glasno in sočno; nato si je otrl oči, lica, usta, se s komolcem naslonil na radiator, olajšano vzdihnil in se zagledal predse s svetlimi, vlažnimi očmi. 
Njej je že takrat postalo jasno, da tega človeka, naj ji bo všeč ali ne, ne bo več mogoče izriniti iz življenja, tako trdno se je usedel in očitno za dolgo. 
Obenem je premišljala, kako bo pokazala tega človeka očetu, materi, kako bo z njima sedel v sprejemnici - človek drugačne vrste, posebne oblike in barve, nezdružljiv z nikomer in z ničimer.

je rekel Lužin dobrodušno in poravnal zvito cigareto. 
"Nič hudega," je brž odvrnil gospod in pihnil tanka curka dima skozi nosnice, ki so se mu mahoma stisnile. 
"No, pa ste v našem blagodejnem Berlinu. 
Hči mi je povedala, da ste prišli tekmovat." 
Popravil si je naškrobljen zapestnik, uprl roke v bok in nadaljeval: "Mimogrede, od nekdaj me je zanimalo, ali ni v šahu poteze, s katero bi zmerom zmagal. 
Ne vem, če me razumete, hočem le reči ... 
Oprostite, vaše ime in očetovo ime?" 
"Pač, razumem," je rekel Lužin, potem ko je prizadevno pomislil. 
"Imamo tihe in močne poteze. 
Močne poteze ..." 
"Da, da, to bo torej," je pokimal gospod. 
"Močna poteza je tista," je glasno in živahno nadaljeval Lužin, "ki nam takoj zagotovi nedvomno prednost. 
Dvojni šah, recimo, ko vzameš močno figuro ali ko kmeta zamenjaš za kraljico. 
In tako naprej in tako naprej. 
Medtem ko tiha poteza ..." 
"A tako je to ..." je rekel gospod. 
"Koliko dni približno bo trajal turnir?" 
"Tiha poteza pomeni zahrbten namen, spletko, komplikacijo," je nadaljeval Lužin, ki se je trudil biti ljubezniv in je še sam dobival veselje. 
"Vzemimo pozicijo, ko beli ..." 
Uprl je pogled v pepelnik in se zamislil. 
"Žal se na šah nič ne spoznam," je nervozno rekel gospod. 
"Vprašal sem vas samo ... 
A saj ni pomembno. 
Pojdimo zdaj v jedilnico. 
Je čaj pripravljen, dušica?" 
"Da!" je vzkliknil Lužin. 
"Vzemimo kar pozicijo, v kateri je bila danes prekinjena končnica. 
Beli: kralj c3, trdnjava a1, konj d5, kmeta b3, c4. 
Črni pa ..." 
"Zapletena reč, šah," mu je gospod urno segel v besedo in poskočno vstal, da bi zaustavil hudournik črk in številk, ki so bile v nekakšni zvezi s črnimi. 
"Vzemimo zdaj," je s poudarkom rekel Lužin, "da naredijo črne figure najboljšo potezo v tej poziciji, e6 - g5. 
Na to pa jaz odgovorim s tole tiho potezo." 
Lužin je priprl oči in skoraj šepetaje, z našobljenimi usticami kakor za obziren poljub, izrekel ne besedo, ne navadno oznako poteze, temveč nekaj najnežnejšega, neskončno rahločutnega. 
Prav ta izraz - izraz človeka, ki odpihava peresce z otročičkovega obraza - je imel na obrazu drugi dan, ko je to potezo uresničil na šahovnici. 
Madžar, ves žolt po neprespani noči, v kateri se mu je posrečilo preskusiti vse variante (končale so se z remijem) in ni odkril le te skrite kombinacije, se je globoko zamislil nad šahovnico, medtem ko si je Lužin med afektiranim pokašljevanjem ljubeče zapisal svojo potezo na listek. 
Madžar se je kmalu vdal in Lužin se je presedel nasproti nekega rojaka. 
Partija se je začela zanimivo in gledalci so kmalu napravili okrog njune mize strnjen krog. 
Radovednost, pritisk, pokanje členkov, tuje dihanje in zlasti šepet - šepet, ki ga je pogosto pretrgal še glasnejši in še bolj moteči "pst!" 
- so bili za Lužina pogosto mučni: če se v šahovska brezna ni zadosti poglobil, so mu šli škripanje, šuštenje in zoprna toplota prav do kosti. 
S kotičkom očesa je videl noge zbranih gledalcev in kdove zakaj ga je sredi vseh teh črnih hlačnic še zlasti motil par ženskih nog v bleščečih sivih nogavicah. 
Te noge se na igro očitno niso prav nič razumele in ni mu šlo v glavo, čemu so prišle ... 
Modrikasto sivi čevlji z nekakšnimi poprečnimi paščki naj bi rajši cokljali po pločniku čim dlje od tod. 
Ko je ustavljal svojo uro, zapisoval potezo ali odlagal odvzeto figuro, je od strani pogledoval te nepremične noge in šele čez poldrugo uro, ko je dobil partijo, vstal in si potegnil navzdol telovnik, je videl, da so to noge njegove neveste. 
Prešinil ga je občutek velike sreče, da je bila navzoča pri njegovi zmagi; nestrpno je čakal, da šahovnice in hrupni ljudje izginejo in jo bo lahko čim prej pobožal. 
Vendar šah ni izginil takoj in še ko se je pokazala svetla jedilnica z velikanskim, sijočim bakrenim samovarjem, so skozi bel prt izstopali zabrisani, pravilni kvadrati, in prav tako kvadrati, čokoladni in smetanovi, so bili očitno tudi na torti. 
Nevestina mati ga je sprejela z enako prizanesljivostjo, malce posmehljivo dobrodušnostjo kakor prejšnji večer, ko je s svojim prihodom pretrgala šahovski pogovor, medtem ko je včerajšni gospod, bržčas njen mož, na dolgo in široko pripovedoval, kakšno vzorno posestvo je imel v Rusiji. 
"Pojdiva v vašo sobo," je Lužin hripavo šepnil nevesti, a se je ta ugriznila v ustnico in ga debelo pogledala. 
"Pojdiva no," je ponovil. 
Vendar mu je urno položila na steklen krožnik čudovit malinov džem, in pri priči je delovala ta lepka, bleščeče rdeča sladkarija, ki je oblila jezik z zrnatim ognjem in oblepila zobe z dišečim sladkorjem. 
"Merci, merci," se je priklanjal Lužin, medtem ko so mu nalagali novo porcijo, in potem je v grobni tišini spet cmokaje oblizoval žličko, še vročo od čaja, ker se je bal za vsako kapljico opojnega soka, ki bi šla po zlu. 
Ko je naposled dosegel svoje in se znašel z njo na samem, resda ne v njeni sobi, temveč v slikoviti sprejemnici, jo je potegnil k sebi in se z vso težo usedel, držeč jo za zapestje, a se mu je molče izvila, se naglo obrnila in sedla na puf. 
"Sploh se še nisem odločila, ali se poročim z vami," je rekla. 
"Ne pozabljajte tega." 
"Vse je že odločeno," je rekel Lužin. 
"Če ne bosta hotela, ju prisiliva, da podpišeta." 
"Podpišeta kaj?" je vprašala začudeno. 
"Ne vem ... 
A menda so potrebni neki podpisi." 
"Kako je neumen, kako je neumen," je ponovila nekajkrat. 
"Nedoumljiva, nepoboljšljiva neumnost. 
Le kaj naj napravim z vami, kako naj bom z vami? 
In kako utrujeni ste videti. 
Prepričana sem, da vam škodi, ko toliko igrate." 
"Ach wo," je rekel Lužin, "nekaj majhnih partij." 
"Ponoči pa premišljujete. 
Tako se ne dela. 
Pozno je že, veste. 
Pojdite domov. 
Naspati se morate, da veste." 
A je vseeno še naprej sedel na progastem divanu, ona pa je pomislila, kakšne pogovore imata - vse na hitrico, z naključnimi besedami. 
In še nikoli je ni poljubil, kot se spodobi, ampak se to zmerom zgodi nepravilno, čudno, in noben gib, s katerim se ji približa, ni podoben preprostemu človeškemu objemu. 
Le ta samotna predanost v njegovih očeh, ta skrivnostna svetloba, ki ga je obsevala malo prej, ko se je sklanjal nad šahovnico ... 
Tudi drugi dan jo je spet zaneslo v popolnoma nemi prostor v prvem nadstropju velike kavarne v ozki, hrupni ulici. 
To pot jo je Lužin brž opazil: tiho se je pogovarjal s širokoplečim, gladko obritim človekom, čigar na kratko ostriženi lasje so bili videti, kakor da so tesno posajeni na glavo, in so se klinasto spuščali na čelo, mesnate ustnice pa so mu oklepale in sesale ugaslo cigaro. 
Slikar, ki ga je poslal časopis, je dvigoval in spuščal glavo kakor kipec kitajskega malika ter urno risal profil s cigaro. 
Ko je mimogrede poškilila v njegov risarski blok, je poleg začetega Turatija videla že dokončanega Lužina, čezmerno žalosten nos, podbradek s črnimi pikicami in na sencu znani pramen las, ki mu je pravila koder. 
Turati je sédel in začel igrati z nemškim mojstrom, Lužin pa je stopil k njej ter ji čemerno in s skesanim nasmeškom rekel nekaj dolgega in nesmiselnega. 
Z začudenjem je dojela, da jo prosi, naj odide. 
"Post factum bom zelo zelo vesel," je proseče pojasnil, "zdaj pa ... zdaj je to nekam moteče." 
Z očmi ji je sledil, kako se poslušno oddaljuje med šahovskimi mizicami, potem pa spodbudno pokimal samemu sebi ter odšel k mizici, za katero je že sedel njegov novi nasprotnik, sivolasi Anglež, ki je igral stanovitno hladnokrvno in stanovitno izgubljal. 
Tudi to pot ni imel sreče in Lužin je spet zmagal, drugi dan je remiziral in potem vnovič zmagal - in že ni več razločno občutil meje med šahom in nevestinim domom, kot ko se gibanje pospeši in je tisto, kar je bilo sprva videti vrsta njiv, zdaj eno samo migljanje.

Tedaj se je primerilo nekaj čudnega. 
Čeprav je dobil Turati bele figure, ni uporabil svoje znamenite otvoritve, in obramba, ki jo je izdelal Lužin, je šla po zlu. 
Ali je Turati zaslutil možen zaplet ali pa se je kratko malo odločil, da bo igral previdno, ker je vedel, kolikšno umirjeno moč kaže Lužin na tem turnirju? 
Naj je bilo prvo ali drugo, vsekakor je začel skrajno šablonsko. 
Lužinu je za hipec postalo žal, ker se je zastonj trudil, a se je vseeno razveselil: tako bo manj vezan. 
Poleg tega je kazalo, da se ga Turati boji. 
Na drugi strani pa se je v nedolžni, medli otvoritvi, ki jo je ponudil Turati, prav gotovo skrivala zvijača, zato je začel Lužin igrati še posebej previdno. 
Spočetka je šlo izredno počasi, kakor violine v pianissimu. 
Igralca sta previdno zavzemala pozicije, to in ono pomaknila naprej, vendar vljudno, brez kakršnegakoli znamenja za nevarnost - če pa je ta bila, je bila popolnoma dogovorjena - ampak prej z namigom nasprotniku, da bi bilo tu dobro poskrbeti za kritje, in nasprotnik je z nasmeškom, kakor da je vse skupaj nepomembna šala, okrepil pozicijo, kjer je bilo potrebno, in še sam nakazal prodor naprej. 
Nato je meni nič tebi nič nežno zapela struna. 
Ena od Turatijevih sil je zavzela diagonalno črto. 
Vendar se je hkrati tudi pri Lužinu tiho oglasila melodija. 
Za hip so zavibrirale skrivnostne možnosti - in potem je spet vse potihnilo: Turati se je umaknil, se povlekel. 
Kakor da sploh ne mislita več napasti, sta si nekaj časa spet dajala opravka z izboljševanjem lastnih kvadratov, nekaj oskrbovala, prestavljala, izpopolnjevala - in mahoma spet nepričakovana eksplozija, nagel trk zvokov: spopadli sta se šibki sili in bili hkrati strti; Lužin je bliskovito in virtuozno premaknil prste ter vzel in postavil kraj mize zdaj nič več breztelesno silo, temveč težkega rumenega kmeta; v zraku so se zabliskali Turatijevi prsti in na mizi se je znašel še počasni kmet s svetlo pego na glavi. 
In ko sta se igralca znebila teh dveh šahovskih sil, ki sta nenadoma oleseneli, je bilo videti, da sta se umirila, pozabila na trenutno eksplozijo: vendar vibriranje na tem delu šahovnice še ni do kraja prenehalo, še zmerom se je poskušalo nekaj napraviti ... 
A zvokom se ni posrečilo, da bi se zlili v želeni akord - ob strani se je namreč oglasila druga, zamolkla in nizka nota, igralca sta zapustila še zmerom drhteči kvadrat in se posvetila drugemu delu šahovnice. 
Vendar je bilo tudi tu vse zaman. 
Najmočnejše sile na šahovnici so se nekajkrat trobentaje poklicale - in spet je bila menjava, spet sprememba dveh šahovskih sil v izrezljane, bleščeče pološčene lutke. 
Sledilo je dolgo, zelo dolgo premišljevanje, med katerim je Lužin v eni sami točki na šahovnici razvil in zapovrstjo izgubil deset namišljenih partij, nato pa mahoma otipal mikavno, kristalno krhko kombinacijo - in ta se je z lahnim zvenom razbila že ob prvem Turatijevem protiudarcu. 
A tudi Turati ni mogel ničesar več ukreniti, in pridobivaje čas - zakaj čas je v šahovskem vesolju neusmiljen - sta oba nasprotnika nekajkrat ponovila isti potezi, grožnja in obramba, grožnja in obramba, vendar sta pri tem oba premišljevala o na moč zapleteni kombinaciji, ki ni imela ničesar skupnega s tema mehaničnima potezama. 
Turati se je naposled le odločil za to kombinacijo in pri priči je zajel šahovnico nekakšen glasbeni vihar. 
Lužin je v njem vztrajno iskal neznatni zvok, ki ga je potreboval, da ga zdaj tudi on napihne v gromovito harmonijo. 
Tedaj je vsa šahovnica oživela, vse se je skoncentriralo v eni točki, se namotavalo čedalje tesneje; ob izgubi dveh figur se je za hip poleglo, in potem spet - furioso. 
Lužinova misel je blodila v omamnih in strašnih teminah ter v njih kdaj pa kdaj srečala Turatijevo nemirno misel, ki je iskala isto kakor on. 
Oba sta hkrati sprevidela, da bele figure ne smejo še naprej razvijati svojega načrta, ker bi sicer zdaj zdaj izgubile tempo. 
Turati je pohitel ter predlagal menjavo in število sil na šahovnici se je spet zmanjšalo. 
Pokazale so se nove možnosti, vendar ni še nihče mogel reči, kdo je v premoči. 
Lužin je pripravljal napad, za katerega je bilo treba najprej raziskati blodnjak variant, kjer je bil vsak njegov korak pospremljen z nevarnim odmevom, in je zato dolgo premišljeval: videti je bilo, da se mora še poslednjič neverjetno potruditi in bo našel skrivno zmagovito potezo. 
Mahoma se je zgodilo nekaj zunaj njegovega bitja, nekaj ga je žgoče zabolelo - glasno je kriknil in potresel z roko, ki jo je pičil ogenj vžigalice, katero je prižgal in jo pozabil ponesti k cigareti. 
Bolečina je v hipu minila, vendar je v ognjeni svetlobi zagledal nekaj neznosno strašnega, zavedel se je groze šahovskih brezen, v katera se je pogrezal, proti svoji volji spet pogledal šahovnico in zavest se mu je razblinila od utrujenosti, kakršne ni še nikoli občutil. 
Vendar je bil šah neizprosen, oklepal se ga je in ga vsesaval. 
To je bila groza, a hkrati tudi enkratna harmonija, kajti kaj je v življenju razen šaha? 
Nejasnost, negotovost, nebit ... 
Mahoma je opazil, da Turati ne sedi več, temveč stoji in preteguje roke. 
"Odmor, maestro," je rekel glas za njim. 
"Zapišite potezo." 
"Ne, ne še," je proseče rekel Lužin, iščoč z očmi tistega, ki je govoril. 
"Odmor," je ponovil isti glas, spet za njim, takšen nestrpen glas. 
Lužin je hotel vstati, a ni mogel. 
Videl je, da se je na svojem stolu odpeljal nekam nazaj in da so na šahovnico, kjer je bilo še pravkar vse njegovo življenje, grabežljivo planili neki ljudje ter med prerekanjem hitro prestavljali figure sem in tja. 
Spet je poskusil vstati in spet ni mogel. 
"Zakaj, zakaj?" je zatarnal in poskušal prepoznati šahovnico med črnimi in ozkimi hrbti, ki so se sklanjali nadnjo. 
Čisto so se zožili in izginili. 
Na šahovnici so bile premetane figure, valjale so se v brezobličnih gručah. 
Približala se je senca, obstala in jih začela hitro pobirati v majhno krsto. 
"Vsega je konec," si je rekel Lužin, zastokal od napora in se odtrgal od stola. 
Neke prikazni so še stale tu in tam in se nekaj posvetovale. 
Bilo je mrzlo in temačno, kamorkoli je pogledal, so v zraku blodile vijugave, presojne šahovske podobe. 
Lužin je uvidel, da se je izgubil v eni izmed kombinacij, ki jih je pravkar preudarjal, in si obupno prizadeval, da bi se rešil, se splazil ven, četudi v nebit. 
"Gremo, gremo!" mu je nekdo zavpil in žvenketaje izginil. 
Ostal je sam. 
Pred očmi se mu je čedalje bolj temnilo in vsak nejasen predmet v dvorani mu je grozil s šahom - treba se je bilo rešiti. 
Naredil je korak, tresoč se z vsem rejenim telesom, a si nikakor ni mogel zamisliti, kaj naredijo, da pridejo ven, a vendar je neki preprost način ... 
Mahoma se je začela smukati okrog njega črna senca z belim oprsjem ter mu podajati plašč in klobuk. 
"Le kaj je to potrebno?" je zamrmral, ko je vtikal roke v rokave in se vrtel hkrati z ustrežljivo senco. 
"Tu je izhod," je spodbudno rekla senca, Lužin je zakoračil naprej in prišel iz strašne dvorane. 
Zagledal je stopnice in začel lesti po njih, a si je premislil in se obrnil, ker se je bilo laže spuščati kot kobacati navzgor. 
Znašel se je v zadimljenem prostoru, kjer so sedele hrupne prikazni. 
Iz vseh kotov mu je grozil napad; zadevaje v mizice, v vedro, iz katerega je molel steklen kmet z zlatim grlom, v boben, po katerem je tolkel, stoječ na zadnjih nogah, grivast šahovski konj, se je prebil do steklenega, počasi se vrtečega soja, in obstal, ker ni vedel, kam naprej. 
Obkolili so ga, hoteli z njim nekaj napraviti. 
"Pojdite, pojdite," je ponavljal jezen glas. 
"Kam?" je hlipaje spregovoril Lužin. 
"Pojdite domov," je dobrikavo šepnil drug glas, in nekaj je zadelo Lužina v rame. 
"Kako ste rekli?" je vprašal in mahoma nehal hlipati. 
"Domov, domov," je ponovil glas in stekleni soj je zgrabil Lužina ter ga vrgel v hladno poltemo. 
"Domov," je rekel tiho. 
"Tu je torej ključ kombinacije."

Iz kabineta - če si se nalahno dotaknil drsnih vrat - si zagledal parket v sprejemnici in skoznjo jedilnico s kredenco, pomanjšano zaradi perspektive. 
V sprejemnici se je zeleno svetlikala palma, parket so prekrivale manjše preproge. 
Na koncu je bila jedilnica z zdaj že do naravne velikosti zraslo kredenco in s krožniki na stenah. 
Z nizke svetilke nad mizo je visel osamljen puhast vragec. 
Skozi okno v tinu si videl majhen park z vodnjakom na koncu ulice. 
Ko se je vrnila k mizi, je pogledala skozi sprejemnico v oddaljeni kabinet z gobelinom (zdaj je bil pomanjšan ta), potlej je odšla iz jedilnice na hodnik in skozi predsobo v spalnico. 
V njej sta druga ob drugi stali postelji z debelima pernicama. 
Svetilka je bila v mavrskem slogu, zastori na oknih rumeni, kar je obetalo navidezno sončno svetlobo ob jutrih, in med oknoma je visela grafika: v nočni srajčki do tal igra čudežni otrok na velik klavir, medtem ko je oče v sivi halji in s svečo v rokah obstal med priprtimi vrati.

Lužin se je vrnil v kabinet. 
"Tu nekje sem imel škatlico z risalnimi žebljički," je rekel, pogledal po pisalni mizi in se potolkel po žepih (pri tem je spet - že tretjič ali četrtič - začutil, da je nekaj v levem žepu, a ne škatlica, vendar ni utegnil preverjati). 
Risalne žebljičke so našli v miznici. 
Lužin jih je vzel in hitro odšel ven. 
"Saj res, skoraj sem ti pozabila povedati. 
Pomisli, včeraj zjutraj ..." 
In je začela pripovedovati hčeri, da ji je telefonirala neka gospa, ki je nepričakovano prišla iz Rusije. 
Ko je bila ta gospa še gospodična, je bila v Peterburgu pogosto pri njih. 
Pokazalo se je, da se je pred nekaj leti poročila s sovjetskim trgovcem ali uradnikom - natanko se ni dalo razumeti - in se je na poti v zdravilišče, kamor si je šel mož nabirat novih moči, ustavila za kaka dva tedna v Berlinu. 
"Veš, meni ni preveč do tega, da bi stanovala pri meni, a je tako vsiljiva. 
Prav čudno se mi zdi, da se mi ne boji telefonirati. 
Ker če v tisti njeni Sovjetiji zvedo, da me je klicala ..." 
"Ah, mama, gotovo je zelo nesrečna ženska; začasno se ji je posrečilo pobegniti na prostost in bi se rada s kom videla." 
"No, potem jo pošljem k tebi," je z olajšanjem rekla mati. 
"Sploh je tu tudi topleje."

Tujka se je pokazala čez nekaj dni opoldne. 
Lužin je še počival, ker je ponoči slabo spal. 
Dvakrat se je zbudil z goltnim krikom, tlačila ga je mora, in zdaj Lužinovi ni bilo preveč do obiskov. 
Gostja je bila suhljata, živahna, čedno naličena in ostrižena gospa, oblečena kakor Lužinova, preprosto, a ne poceni. 
Na ves glas sta si segali v besedo in prepričevali druga drugo, da se nista prav nič spremenili, kvečjemu polepšali. 
Potem sta šli v kabinet, kjer je bilo prijetneje kot v sprejemnici. 
Gostja si je na tihem rekla, da je bila Lužinova pred desetimi, dvanajstimi leti precej prikupno, živahno dekle, zdaj pa je postala rejena, bleda in tiha, medtem ko se je Lužinovi zdelo, da se je skromna, molčeča gospodična, ki je nekoč zahajala k njim in bila zaljubljena v študenta, ki je bil pozneje ustreljen, spremenila v zelo privlačno, samozavestno gospo ... 
"Ampak ta vaš Berlin ... 
Hvala lepa! 
Toliko da nisem vzela konec od mraza. 
Pri nas v Leningradu je toplejše, častna beseda." 
"Kakšen je zdaj Peterburg? 
Najbrž se je zelo spremenil?" je vprašala Lužinova. 
"Seveda se je spremenil," je odrezavo odgovorila gostja. 
"In zelo težko se živi," je zamišljeno kimaje rekla Lužinova. 
"Ah, kakšna neumnost! 
Prav nič težko. 
Pri nas se dela, gradi. 
Celo moj fantek - kako, niste vedeli, da imam fantka? seveda, seveda, takega čudovitega pobiča - torej, celo moj Mitka pravi, da se pli nas v Leningladu dela, v Bellinu pa bulzuji nic ne delajo. 
Sploh se mu zdi, da je v Berlinu veliko slabše in noče tu ničesar videti. 
Pa tako odprtih oči je in občutljiv, veste ... 
Ne, resno rečeno, otrok ima prav. 
Sama čutim, kako smo prehiteli Evropo. 
Vzemimo naše gledališče. 
Pri vas, v Evropi, gledališča kratko malo ni. 
Ne da hvalim komuniste, prav nič, razumete. 
Vendar je treba nekaj priznati: da gledajo naprej, da gradijo. 
Intenzivno gradijo." 
"Na politiko se ne razumem," je tožno zategnila Lužinova, "a se mi zdi ..." 
"Pravim samo, da je treba biti odprtega duha," je urno nadaljevala gostja. 
"Jaz sem na primer takoj po prihodu kupila emigrantski časnik. 
Mož je celo rekel, tako za šalo: ,Le kaj tratiš denar za tak gnoj, ljubica?' 
Izrazil se je celo huje, a ostanimo vljudni. 
Odgovorila sem mu: ,Ne, vse je treba pogledati, vse spoznati, popolnoma nepristransko.' 
In pomislite - odprem časnik, berem in najdem samo obrekovanje, laži, neokusnosti." 
"Ruskih časnikov skoraj ne vidim," je skesano rekla Lužinova. 
"Mama dobiva ruski časnik, menda iz Srbije." 
"Vsi so enaki," je zaneseno nadaljevala gostja. 
"Samo sramotijo in nihče si ne upa ziniti kaj za našo stvar." 
"Rajši govoriva o čem drugem," je zmedeno rekla Lužinova. 
"Jaz tega ne znam povedati, se o tem ne znam pogovarjati, vendar čutim, da se motite. 
O tem bi se nemara o priliki rajši pogovorili z mojimi starši ..." 
(Pri tem si je Lužinova, ne brez zadovoljstva, zamislila materine izbuljene oči in pavje krike.) "No, vi ste še majhni," se je prizanesljivo nasmehnila obiskovalka. 
"Povejte mi, kaj delate, s čim se ukvarja vaš mož, kaj je." 
"Šah je igral," je odgovorila Lužinova. 
"Izvrstno ga je igral. 
A se je potem preveč izčrpal in zdaj počiva. 
Vas pa prosim, da mu šaha rajši ne omenjate." 
"Da, da, vem, da je šahist," je rekla gostja. 
"A kaj je? 
Reakcionar? 
Protirevolucionar?" 
"Pravzaprav ne vem," se je zasmejala Lužinova. 
"Nekaj sem že slišala o njem," je nadaljevala gostja. 
"Ko mi je vaša maman povedala, da ste se poročili z Lužinom, sem kdove zakaj takoj pomislila, da gre zanj. 
V Leningradu sem imela dobro znanko, ki mi je pripovedovala - s takšnim naivnim ponosom, veste - kako je naučila svojega malega nečaka igrati šah in kako je potem postal nenavadno ..."

"To je torej," si je rekla Lužinova, ko je odložila slušalko. 
"No, prav." 
Mahoma se je spomnila, da je med pogovorom enkrat ali dvakrat omenila Valentinova in da jo je mož utegnil slišati, če je stopil iz spalnice v predsobo. 
Pri srcu jo je stisnilo in se je šla hitro prepričat, če še spi. 
Bil je že zbujen in je kadil v postelji. 
"Danes ne greva nikamor," je rekla, "je že prepozno. 
Kosila bova pri mami. 
Kar poležite še, dobro vam dene, debeluhu." 
Trdno je zaprla vrata v spalnico, nato v kabinet, mrzlično poiskala v telefonskem imeniku številko Veritasa, prisluhnila, če ne hodi kod blizu Lužin, in poklicala. 
Pokazalo se je, da Valentinova ni prav lahko dobiti. 
Trije so se izmenjali na drugem koncu žice, odgovarjali, da ga takoj pokličejo, nato pa je telefonistka vsakič prekinila in je bilo treba znova poklicati. 
Trudila se je govoriti kolikor mogoče tiho, zato je morala večkrat kaj ponoviti, in to je bilo zelo nerodno. 
Naposled ji je brezizrazen in šibek glas potrto sporočil, da Valentinova trenutno ni, da pa ob pol enih zagotovo bo. 
Prosila je, naj mu sporočijo, da Lužin ne more priti, ker je bolan, bo še dolgo bolan in lepo prosi, da ga ne nadlegujejo več. 
Položila je slušalko, spet prisluhnila, zaslišala samo bitje svojega srca in tedaj si je oddahnila ter z neizmernim olajšanjem rekla "uf!" 
Z Valentinovom je opravila. 
Hvala bogu, da je bila sama pri telefonu. 
Zdaj je to mimo. 
In kmalu odpotujeta. 
Poklicati mora še mamo in zobozdravnika. 
Z Valentinovom je opravila. 
Kakšen osladen priimek! 
Za minutko se je zamislila in - kot se včasih dogaja - naredila v tej minutki brez naglice dolgo potovanje: odpravila se je v Lužinovo preteklost, vlekoč za sabo Valentinova, ki si ga je po glasu zamišljala z želvovinastimi očali in dolgimi nogami, in medtem ko je potovala skozi meglico, je iskala kraj, kjer bi odložila Valentinova, tega sumljivega, priskutnega zmuzneta, vendar kraja ni našla, ker pač ni o Lužinovi mladosti ničesar vedela. 
Vendar je prodirala še naprej in se skozi megleno zdravilišče z meglenim hotelom, kjer je stanoval štirinajstletni čudežni otrok, prebila do Lužinovega otroštva, kjer je bilo malce svetleje, a tudi tukaj Valentinova ni bilo mogoče izostriti. 
Tedaj se je s svojim čedalje priskutnejšim bremenom obrnila in v megli Lužinove mladosti so se pokazali otoki: odhaja šahirat v tujino, kupuje razglednice v Palermu, drži v roki vizitko s skrivnostnim priimkom ... 
Nazadnje je bilo treba priti nazaj domov s sopihajočim, zmagoslavnim Valentinovom ter ga vrniti družbi Veritas kot priporočeno pošiljko, odposlano na neznan naslov. 
Kar tam naj ostane, skrivnostnež - se pa zagotovo ve, da je hudobnež - s svojim strašnim vzdevkom "šahovski skrbnik".


Toda potem so se »oni spodnji« čez nekaj let odselili, prodali pritličje (»Kako so si drznili, brez naše vednosti, ne da bi kaj vprašali!« se je razburjala mati starega K.) in pojavili so se novi »oni spodnji«, nič kaj omikanega izvora. 
Lahko bi celo rekli (če bi bilo mogoče kaj reči, pa ni bilo mogoče), da so »ti novi spodnji« daleč od kakršnega koli omikanega izvora, natančneje rečeno (čeprav se na glas tega ni smelo izreči, ker je pač veljalo pravilo, da se o nečem tako nesprejemljivem molči), »tisti novi spodnji« so se v to hišo vselili naravnost s Pokopališke. 
Pokopališka se je med okupacijo imenovala Kamnita, Steinstrasse, in iz tistih časov se je obdržala spačena pomanjševalnica »Štajnerka« in s to zoprno besedo so v tej hiši poudarjali zoprnost njenih stanovalcev; na Pokopališki so živeli izključno nekdanji, sedanji ali prihodnji grobarji in njihove družine, zato je bila v očeh roditeljev starega K. Štajnerka ulica alkoholikov, klošarjev in kriminalcev, za katere se je vedelo, da večjo ko tolčejo revščino, bolj ko živijo v brezupu, bolj plodovito se parijo in bolj zagrizeno se razmnožujejo. 
Mati starega K. se ni niti ozrla na vrata »onih spodnjih«, to je prepovedala tudi svojim otrokom, a težko se je bilo zadržati, da se ne bi ozrli na nov napis na vratih in ne videli, da imajo »tisti spodnji« tako smešen priimek. 
Spodnjaki, he, he, Spodnjaki, sliši se skoraj tako kot gate v šlezijskem narečju, tudi oče starega K. je začuden opazil, da v priimku sosedov ni dvignjenega »a«, človek pa se kar ni mogel ubraniti, da tega »a« v priimku ljudi, ki so se preselili iz tiste pradavne šlezijske proletarske četrti, ne bi izgovarjal po šlezijsko, tudi »a« se je kar samodejno sproletariziral. 

– A bo tukaj mir!!!

Tega pa Gusti ni mogel; saj je hotel, a ni mogel, ker mu je globoko v duši venomer poigravala žalna koračnica, in ravno to mu je sporočala njegova umetnost; prav zdaj, ko je bil zares do konca zbogan, tega ni znal izraziti s čopičem, njegova platna so venomer pokrivale podobe smrti in trpljenja. 
Zato je sklenil, da je treba končati to navado, odločil se je, da bo enkrat za vselej prodal vse, kar se bo dalo, drugo bo razdelil znancem, notranjo potrebo po ročnem delu pa bo zadovoljeval z raznimi opravili za hobi. 
Toda ko so prihajali kupci, med katerimi je lahko spoznal tudi nekdanje kolege z akademije, in občudovali njegove slike, niso pa hoteli na glas izreči priznanja, temveč so se začeli pogajati za ceno in jo na vso moč zbijati, mu je žena odločno stopila v bran: 

in vojašnica:

zdaj smo nameščeni …

(… samo čakati čakati čakati da bo mimo kot vihra ko je človek v zavetju ga strela ne udari oj kako tolčejo mama zdaj moli zame oče moli zdaj zame o jezus marija nič ne slišim jaz sem bil vendar bolan jaz sem se zdravil saj taki kot jaz ne zmagajo v vojnah nič ne slišim o jezus kri mi teče iz ušesa iz ušesa kri menda normalno ne teče nekaj se mi je zgodilo ne čutim ne slišim nočem v tej uniformi nočem umreti v nemški uniformi moram jo sleči moram jo sleči moram jo sleči … ne čutim … moja kri … tako temna … mama … moli … 

Stari K. je vsako leto na pokopališču pod križ postavil svečko za Gustija, v množico plamenčkov, prijetno toplo kot ognjišče, in ko je za hrbtom slišal, da bo treba iti v to novembrsko snežno pršico, je molil za Gustija k njegovemu zavetniku, prosil je za njegovo dušo, ki se je nekam izgubila, in obljubljal, da si bo pri birmi izbral tako ime, če ga bo le sveti Mir varoval bolje, kot je Gustija, najstarejšega od nesojenih stričkov. 

Potem mi je stari K. dal črnega kodrastega psička, kerryjskega modrega terierja, in skupaj s psičkovim odraščanjem je rasla tudi mera za telesno kazen, od časopisa prek gumijaste cevke do biča, tistega biča, ki je bil tako univerzalen, tako uporaben – hkrati, čeravno ne v enem zamahu, je bilo mogoče z njim vzgajati ščene irske pasme in otroka človeške pasme. 
Bržkone je ta bič moral imeti svoj vonj, kajti stari K. nama ga je zmeraj, preden je začel z vzgojnimi ukrepi, pomolil pod nos, da sva ga povohala; ko je že rahlo vzburjen trepetal od oblastniškega zanosa, ko že ni mogel dočakati trenutka, da odmeri prve udarce, je še rekel: »No, le povohaj.« 
In čeprav nisem mogel zaznati vonja, ker so mi navadno takrat solze že zamašile nos, je bič bržkone moral imeti poseben vonj, ki ga je pasji nos gotovo lahko zaznal, torej je bila zahteva po vohanju naslovljena predvsem na psa, ker pa se je vzgojna metoda izkazala za tako univerzalno, jo je bilo treba z vso doslednostjo uporabljati tudi na otroku človeške rase, zato mi je vselej ukazal bič najprej povohati, šele potem je začel udrihati.

Bič je bil kompakten in trden, bolečina se je že po prvem udarcu pošteno ugnezdila; dejansko bi bil že prvi udarec dovolj za cel dan in celo še za dlje, pravzaprav je že prvič tisti prvi udarec zadostoval za celo življenje, a tega staremu K. nisem mogel pojasniti. 
Lahko sem samo kričal, venomer isto: »Očka, ne me tepst!«, a stari K. se ni zmenil, nisem mu mogel dopovedati, zato pač ni mogel vedeti, da je en sam udarec s tem bičem dovolj, da potem cel dan nisem mogel sedeti, da celo noč nisem mogel zaspati, da sem se ves naslednji dan izogibal človeškemu pogledu. 
Tega ni mogel vedeti, saj nikoli ni okusil udarca tega biča, čeprav je imel ta bič svojo zgodovino, čeprav je njegovo maso, učinkovitost in gotovo tudi njegov vonj poznalo že kar nekaj večjih živali; a jaz sem vendarle bil prvi od otrok človeške rase, ki so izkusili tradicijo tega biča, ki so si zapomnili bolečino, kakršno je zadajal, kakršno je z njim zadajal stari K.; kajti nihče drug si ga ni upal vzeti v roko, nikomur drugemu nikoli ni prišlo na misel, da bi ga vzel v roko, da bi ga uporabil. 
Uporabil v vzgojne namene, ne da bi ga sam izkusil. 

Želel sem si, da bi prišla vojna. 
Čakal sem, da izbruhne, pa čeprav le za nekaj dni, takrat bi vstopil v armado, ki bi bila sovražna tisti, v kateri bi se boril stari K., pa tudi če se ne bi boril v nobeni, če bi kje skrit čakal na konec, bi bil jaz v sovražni armadi in bi izpolnjeval ukaze, ukaz pa bi bilo streljanje nasprotnikov, tedaj bi lahko prišel v hišo in po črki zakona ustrelil starega K., potem pa bi se vojna lahko končala. 
Čakal sem nanjo, žal se je zadnja, ki sem jo poznal, definitivno končala pred več kot pol stoletja, pred mojim rojstvom; bil sem otrok miru, v šoli smo peli pesmi o miru, hodili smo na proslave, ki so slavile mir, »Nikoli več vojne!« smo pisali na transparente, celo stari K. je v trenutkih vzgojnih navdihov govoril:

– Saj sem rekel, da so prasci, z njimi se ni kaj pogovarjat …

ker sem čutil, da se mi bliža; mislil sem, da namerava prisesti in z menoj gledati skoke, on pa se je bližal z bičem, in če nisem pravočasno opazil, kaj se mi obeta, če mi ni uspelo odskočiti in se pognati okrog mize ali na hodnik, se je on oprezno čedalje hitreje bližal malce s strani od zadaj, kot da zalezuje divjad, nato pa se je s kratkimi hitrimi koraki vrgel name in me zgrabil za rame, ravno takrat je Fijas pljunil na stran in se pred poletom prekrižal, preden mi je uspelo izreči:

– Ati, padel bom!!

– Jaz imam najboljše kolo, nemško je.

Nisem bil kralj plesa, čeprav sem bil edini, ki ni bil ne rudar ne kavboj, mogoče nisem bil izbran ravno zato; nisem mogel biti kralj plesa, ker sem bil Curro Jiménez, nihče pa ni vedel, kdo je ta junak; kajti tisto ni bila nadaljevanka, kot sem mislil, ampak film, ki ga nihče ni gledal, vsi pa so gledali vesterne. 
Ali pa morda nisem bil izbran za kralja plesa zato, ker sem med predstavljanjem na sredi dvorane rekel:

Ah, pot v šolo! 
Od naselij tako imenovanih neoporečnih, pa tudi od šole, me je ločevala Pokopališka cesta z okolico; vseh osem let sem moral vsak dan prehoditi Pokopališko po vsej njeni dolžini, če sem hotel pravočasno priti k pouku. 
Na Pokopališki je slina grozila z oken in balkonov, če sem se jim na poti mimo preveč približal, predvsem pa od zadaj, izza hrbta; na Pokopališki, ki sem jo osem let dvakrat na dan premeril po vsej dolžini, sem vsakič pospešil korak, ker sem čutil, da hodijo za mano, zmeraj je šel kdo za mano, zmeraj kdo od huliganov s Štajnerke, ampak tisti najhujši, tisti, ki niti v šolo niso več hodili. 
Molče so posedali po vežah in dvoriščih in opazovali svojo ulico, ulico grobarjev in njihovih družin, ulico bede, umazanije in kriminala, pazili so, da se kje ne bi prikazal kak element od zunaj, da ne bi kaj tujega zmotilo enoličnega sestava luž, tlaka, sten iz rdeče opeke in zelenih parapetov, da se ne bi slučajno tod potikal kakšen pritepen pasji mešanec, da slučajno ne bi skočil na plot kakšen maček iz druge četrti. 
Sedeli so in pazili, tujemu psu so privezali na rep gorečo cunjo in gledali, kako se vrti okrog, kako poskuša ubežati ognju in ga hkrati zgrabiti (»He, he, kurba, zdaj si pa čistkrven, mešanc podkurjen, ti kurba, he, he!«); mačke, ki so prišle iz drugih naselij, so metali s streh, od koder je bilo zanje previsoko, da bi lahko padle na vse štiri in preživele (»Kurba, ziher se bo uscal, če že mačke nizk letajo, ti kurba, he, he!«), meni pa so sledili. 
Čutil sem njihovo sapo na hrbtu, čakal sem na udarec, ki pa ga ni bilo, a ko sem prišel v šolo, so sošolci rekli: »Spet imaš po hrbtu polno hrkljev,« kajti huligani s Štajnerke so hodili za menoj in pljuvali vame, pljuvali so mi v hrbet, ožigosali so me, ko sem šel po njihovi ulici. 
Ah, moja pot v šolo!

– Stru-mir. 

– Sto štiri simfonije! 
Triinosemdeset godalnih kvartetov! 
Sto devetindevetdeset triev!! 
Silovita brezhibna energija … 
A mogoče to ni silovita energija?! se je sekiral stari K., ko mi je izbiral ustrezno ploščo iz haydnoteke. 
Jaz pa sem si takrat predstavljal, kako se šestdesetletni Franz Joseph H. čohlja po pleši pod lasuljo in dvomeče pogleduje na partituro svoje zadnje londonske simfonije in v duhu razmišlja: »Nemara se mi je končno le posrečila … 
Po sto četrtem poskusu,« po mojem mnenju pa je bil tudi takrat v zmoti. 
Franz Joseph H. je bil nekakšen ekvivalent šlezijske močnikove župe, bil je prav tako neužiten, mogoče ga je bilo samo izbruhati: ordnung, dovršenost, lahkotnost, svečniki, kodri, prikloni, klavikordi, pudrnice, dokolenke, lasulje, nato pa zalizki, confiture, porcelan, gramofoni, poobedni žlahtniki, nedeljski glasbeni zasanjanci, vsa ta malomeščanerija s stoletno nadutostjo najizbranejše vrste je stoletja občudovala Haydna, njegovo neoporečno glasbo. 

Pri sebi sem preklinjal virus, ki me je trgal po kosteh, pa tudi glasbo, ki mi je parala srce, zavedel sem se, da če bom kdaj kaj iskal v glasbi, bo to samo njena nedovršenost. 

– Nekaj je treba ukreniti z njegovim zdravjem!!

– A nisem rekla, dec, da je to najboljša rešitev, treba mu je zrihtat sanatorij!!

In je res prišel odgovor, poziv na dvomesečno zdravljenje na oddelku za pljučne bolezni, popoln zadetek (je rekel stari K.), bolje ne bi moglo biti (je bil zadovoljen), in že sta se poslovila od mene pred avtobusom, že sem se peljal obhajat prve dni v življenju, praznične dneve brez starega K., ki so potem prešli v praznični teden odsotnosti starega K., ki se je potem nadaljeval v praznični prvi, nato pa drugi mesec varne oddaljenosti od starega K. Čeprav me je malce skrbelo navdušenje, s kakršnim je stari K. zaupal moje bivanje tako imenovanim strokovnjakom, skrbela me je lahkotnost, s kakršno se je odrekel prednostim domačih načinov zdravljenja; v tem grmu je vendarle moral tičati zajec. 
In moja vznemirjenost ni trajala dolgo, vsega dvesto kilometrov, kajti takoj po prihodu sem odkril celo pokopališče psov, kot v dokumentarnih filmih o tisti strahotni Ameriki, res, na vsakem koraku v naslednjih tednih sem se spotikal ob nagrobne kamne psov, v kopalnicah, na hodnikih, v menzah, v izolirnicah, povsod tam, kjer so nas, mladoletne paciente, da tako rečem, zbirali v skupine, da bi nas skupinsko zdravili kilavosti, z za vse enakim pristopom. 
Znašel sem se na oddelku za bolezni zgornjih dihal, čeprav je bil to, če smo natančni, otroški oddelek za astmatike, na začetku sem mislil, da je astma nekakšno splošno ime za vse vrste angin, vnetij grla in drugih bolezni, za katerimi sem najpogosteje zboleval, zato sem bil prepričan, da sem se končno znašel med svojimi, da bom končno enkrat tak kot vsi drugi, da bom delal to, kar delajo vsi, hodil spat in se prebujal tako kot vsi. 
Kot vsi pa sem se naravnost z avtobusa znašel v sprejemnici, kjer so nam veleli, naj se slečemo do golega, vse osebne stvari pa spravimo v omarice in ključe oddamo sestram (»Nazaj jih boste dobili, ko boste šli domov.«), tako kot vsi od tam sem pristal v kopalnici, kjer so nas bolničarji (oj, že na samem začetku smo razumeli, da so nekaj drugega kot bolniške sestre) natančno poučili, kako se je treba umivati s sivim milom in zakaj je najbolj zdravo, kot vsi drugi sem po kopeli dobil pripadajoč komplet obleke z rdečo jopico na vrhu, vsi smo spodaj lahko imeli različne majice, različne spodnje srače, različne vzorce na flanelastih srajcah, vsak pa je moral imeti enako rdečo jopico, pri tem ni smelo biti razlike, pacienti z daljšim stažem, tisti, ki so bili tukaj že večkrat zapored (to se je dogajalo pri tako imenovanih težjih, kroničnih primerih, zahtevajočih dolgotrajno terapijo), so nam razložili, da se mora tisti, ki bi poskušal pobegniti, najprej znebiti rdeče jopice, kajti vsi prebivalci tega mesteca vedo, da so dečki v rdečih jopicah ubežniki iz sanatorija. 
Najstarejši pacient se je imenoval Ščurek, zanj si ni bilo treba izmišljati vzdevka, bolničarji so rekli, da je Ščurek tukaj že osmi mesec in da se bo gotovo vsakdo od nas hotel spoprijateljiti z njim; ko sem Ščurka vprašal, zakaj naj bi sploh kdo poskušal pobegniti, saj je to vendar zdravilišče, ne pa zapor, mi je odgovoril z vprašanjem:

Odkimal sem z glavo.

– Kam bi rad šel z menoj, ti mamin sinček? 
Odlepi se že od mene, pojdi za praznike domov, zjokaj se pred mamico, kako hudo ti je bilo v sanatoriju, gotovo boš dobil klinčeva darila. 

– Oče, grešil sem, sem rekel. 
Potem sem vstal. 
In odšel. 
Brez slovesa. 
In nikoli več nisem nikomur rekel oče. 

– Katera pa je tista, ki si ji, no, tista, ki si ji prišepetaval med kontrolno?

Razmišljal sem: kdaj to pride, zakaj tega ni mogoče zaznati, zakaj se lahko šele sčasoma zavemo, da smo odrasli? 
Ugibal sem, da je meja verjetno nekje tam, ko nenadoma nehamo hrepeneče pričakovati prihodnost. 
Čas, ko bomo nenadoma moški z brki, z ženo in avtomobilom. 
Ko bomo imeli pravico do kozarčka na družinskem praznovanju. 
Ko bomo sploh že starejši in deležni občudovanja. 
Ko ne bomo imeli več ogrcev in zamašenih lojnic in nerodnih kretenj. 
Ko bomo že vzdržali ženski pogled na sebi, ne da bi povesili oči in zardeli. 
Ko se bodo začeli drugi obračati na nas z »Oprostite, gospod!«; ko nam ne bo več treba vstajati v šoli pred zborovskim »Dooober-daa-aan!«; ko nas v tramvaju nihče več ne bo oštel »Frkavec, bi dal prostor?« 
Skratka: ko nenadoma ne bomo več čakali prihodnosti, ker že dozorevamo do tiste točke, ko »jim bom že pokazal«. 
Kar na vsem lepem začenjamo hrepeneti po preteklosti; bolj ko se nam oddaljuje, bolj hrepenimo po njej, pa četudi so spomini nanjo še tako grenki, četudi so celo zabeleženi v mladostniškem dnevniku kot leta trpinčenja. 
Ker že vemo, da edino preteklosti ni mogoče doseči, je kupiti, podkupiti ali znova doživeti. 
Ker vemo, da smo že v tisti starosti, ki smo si jo v mladosti tako želeli, pa tega nismo nikomur pokazali. 
Brki so prišli iz mode, avtomobila si ne moremo privoščiti, nesojena žena pa nas je zapustila. 
Toda počakaj, sem pomislil, to vendarle ne gre tako samo od sebe, neopazno, nekje vendar mora biti tista meja, nekje bi jo bilo verjetno mogoče zaslediti, iz nečesa mora izhajati! 
Domislil sem se, da gre za navzočnost. 
Da se človek privaja temu že od predšolskih let, nato v šolskih letih, potem v gimnazijskih in študentskih, da vsak dan kdo preverja njegovo navzočnost. 
Kliče po seznamu in čaka na potrditev: »Tukaj.« 
Vsa ta leta zmeraj kdo pričakuje, da smo. 
Najprej moramo biti, potem smo dolžni biti – venomer pa nastopamo na seznamih navzočih. 
Dokler se ta privilegij naposled z zadnjim dnevom študija ne konča: odtlej ne bo nihče več preverjal naše navzočnosti, odtlej bo ves svet ravnodušen do nas, vseeno mu bo, ali smo ali nas ni. 
Delodajalca ne zanima naša navzočnost, temveč le učinkovitost – zanj bi bila zaposlitev učinkovitih duhov kajpak idealna. 
Kar največja storilnost pri kar najmanjši navzočnosti – to je tisto, kar naj bi se od nas pričakovalo.

Stari K., ki je trudoma lovil izmikajoče se ostanke sna, je izmomljal:

– Ja, ja, poskusi zaspati!

– Ta prekleti daljinec! 
Tolikokrat sem že rekla, da ga je treba dati na servis!

– Če si tolikokrat rekla, bi ga pa lahko sama odnesla!

– O, Jezus, greznico je prebilo … 

Sosed, ki ga je val dreka podrl na tla, je sedel do pasu v gnojnici in obupano zakričal:

– Če si vedela, bi lahko sama že zdavnaj …

– De ne bi takle lazu u hišo, zunej se slejč!


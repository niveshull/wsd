Motor … 
Volvo 

Po slabi uri plovbe v kristalno čistih vodah smo našli prelep zaliv in se takoj potopili med korale. 
Medtem ko smo snorkljali med koralnimi grebeni, ki so bili prepleteni v neskončen labirint, so nas prišle pozdravit prečudovite pisane ribice vseh barv, med katerimi mi je bila najbolj všeč papagajevka. 
Ime je dobila po glavi oziroma predvsem po kljunu, ki je zelo podoben papagajevemu. 
Papagajevke so zelo dejavne ribe. 
S kljuni oziroma čeljustmi s površine koral kljuvajo polipe, s katerimi se prehranjujejo. 
Poleg rib smo v prečudovitem pisanem podvodnem svetu v naslednjih treh dneh videli zanimivo množico rakcev in rakov, morskih zvezd, ježkov in koral, ki so nam dale vedeti, da niso tako nedolžne, kakor so videti. 
V enem izmed ozkih koralnih koridorjev sem namreč z nogo oplazila koralo, ki me je opekla in rdeča rana me je skelela še dva dni. 
Vendar neljubi dogodek in to, da me je tropsko sonce istega dne preveč opeklo, nista skalila mojega navdušenja nad vsem videnim. 
V soju sončnega zahoda, ko smo z novimi prijatelji v pristanišču nazdravili na ponovitev prečudovitega dne, sem že težko čakala naslednjega jutra.

Zdravil proti morski bolezni je toliko, kolikor je različnih ljudi. 
Ne gre pozabiti, da je pri zdravljenju morske bolezni v 70 odstotkih uspešen placebo učinek, torej se vzroki večinoma skrivajo v naših glavah. 
Med naravnimi zdravili bi mogoče izpostavili ingver, ki že stoletja velja za učinkovito (placebu navkljub) sredstvo proti morski bolezni. 
Priporoča se odmerek enega grama svežega ingverja vsaj uro in pol pred odhodom. 
Alternativni pripomočki, na primer akupresurni trak, ki ga namestimo približno tri prste nad zapestje (točka P6 oziroma nei knan), pomaga nekaterim, medtem ko je pri drugih popolnoma brez moči. 
Ni sicer znanstveno potrjeno, toda nekatere raziskave so pokazale, da je vsakršen, še tako nekonvencionalen ukrep boljši kot nobeden. 


Značilnost vseh njihovih jadrnic je tako imenovana snast B & R, se pravi nekoliko naprej postavljen jambor z majhnim prednjim in velikim glavnim jamborom. 
Jambor ima široke in precej bolj proti krmi zasukane križe, ki nadomestijo krmno napono. 
Takšno snast je njen avtor Warren Luhrs preizkusil na jadrnici Hunter's Child, ki je več kot uspešno prestala zahtevna oceanska tekmovanja. 
Jambor brez zadnje napone omogoča večja glavna jadra, ki so takšnih oblik kot na dvotrupcih. 
Na križarjenjih jih bo nedvomno laže upravljati kot pri snasti z izrazito veliko genovo. 
Široki križi speljejo pripone na rob jadrnice, s čimer so bistveno zmanjšane kompresijske sile na trup jadrnice.

Kot vsako leto smo predstavili zunajkrmne motorje znamke Tohatsu, gumenjake Zodiac in vgradne motorje Yanmar. 
Med novostmi smo razstavili štiritaktnik z 9,8 KM, najlažji v svojem razredu, pri Zodiacu dve letošnji novosti serijo futura z različnimi kombinacijami in modele classic. 
Na sejmu največ predstavljamo, saj tu ne moremo imeti skladišča, veliko obiskovalcev pa tukaj prevzame tudi že naročene izdelke, ki jih zastopamo. 
Največ zanimanja je bilo prav za velike čolne, ki jih lahko najamete tudi v hrvaški Preluki, kjer imamo svoj čarterski center.


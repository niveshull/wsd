Kljub bojaznim je rdeča nit optimizem

Zaradi dveh podaljškov na tekmi za tretje mesto Gorenje - Trimo se je finale začelo s polurno zamudo, za odlično vzdušje v dvorani pa je poleg gledalcev poskrbela tudi simpatična Tina, sestra nekdanjega rokometaša in reprezentanta Tetteyja Banfra, ki je "v živo" odpela slovensko himno. 
Do domačega kluba, ki letos praznuje 50-letnico delovanja, gostje niso bili nič kaj usmiljeni. 
To še posebno velja za Sergeja Rutenka, ki je že v uvodnih desetih šestkrat zadel Preventovo mrežo, in Renata Vugrinca, ki sta skupaj dosegla prvih devet zadetkov za "pivovarje". 
Ko je Vladan Krasavac v sedmi minuti obranil sedemmetrovko, krožni napadalec Mitja Lesjak pa je znižal na 3:4, je na tribunah završalo - a le za kratek čas. 
Celjani so v 11 minutah naredili delni izid 10:0 in koroških sanj o morebitnem "skalpu" evropskih prvakov je bilo že takrat konec.


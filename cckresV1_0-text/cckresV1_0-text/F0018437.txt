Teden dni bivanja v izmučeni in ponižani deželi je za nami. 
Počasi si ustvarjam lastno podobo tukajšnjega bio- in sociotopa. 
Naša mednarodna skupina je pod imenom Balkan sobranje v kontekstu akcije Živi ščit in iraške realnosti našla svoj prostor. 
Živi ščit, ki so ga med tritedenskim potovanjem iz Londona v Bagdad spremljali številni zapleti, se je nekako stabiliziral. 
V grobem se je razslojil na ameriško in britansko frakcijo. 
Gonilna sila prve je Kenneth OKeefe, bivši ameriški marinec, ki je z nekaj nespametnimi potezami na turški meji ogrozil celotno akcijo. 
Britansko frakcijo vodi gospa Sue, bivša diplomatka Velike Britanije. 
Živi ščit se izčrpava na neskončnih sestankih in tiskovkah, ustanovljeno je bilo, reci in piši, devet odborov za koordinacijo različnih aktivnosti. 
Mala slika velikega sveta, z vsemi svojimi napakami. 
A vendar se stvari premikajo. 
Izoblikovale so se skupine prostovoljcev, ki bodo s svojimi telesi varovali občutljive civilne cilje, predvsem vodne in električne centrale ter seveda bolnišnice. 
Poleg Živega ščita je v Bagdadu še cela vrsta drugih iniciativ: italijanska, nemška, španska, francoska, korejska in druge skupine. 
Tisti, ki jim korporativno delovanje Živega ščita ne ustreza, se spontano zbirajo okrog Balkan sobranja, ki organizira bliskovite direktne akcije na ulicah, tržnicah in univerzah Bagdada. 
Z drugo humanitarno akcijo smo zbrali dovolj denarja, da bomo po vsej verjetnosti v ponedeljek z mostu čez reko Tigris razobesili ogromen transparent z napisom: Bush, ves svet te gleda. 
Denarja se je nabralo toliko, da lahko financiramo še dva transparenta. 
Z naslednjima dvema akcijama bomo reagirali na pisanje New York Timesa oziroma ameriške propagandne mašinerije, in na izjavo ameriškega ministra za obrambo, Donalda Rumsfelda. 
Dopisnik NY Timesa je včeraj izjavil, da na ulicah Bagdada ni nikogar, ki bi bil proti vojni. 
Kakšna laž, govoril sem z vsaj sto ljudmi z ulice, brez prevajalca in brez uradnega spremljevalca. 
Rumsfeld je izjavil, da mirovniki kršimo Ženevske konvencije (katero!?), da smo vojni zločinci in da lahko ob morebitnem povratku računamo s pravnimi posledicami. 
Ameriških mirovnikov ta izjava ni presenetila: v državi, kjer je bil uzakonjen t.i. »Patriot Act«, po katerem je sumljive osebe mogoče zapreti brez sodnega naloga, za nedoločen čas in brez pravice do pravne pomoči, kjer škandal v vojaški bazi Guantanamo traja že od septembra lani, je totalitarizem neopazno postal najmočnejša valuta. 
ZDA so se pred očmi planetarne javnosti, ki sramežljivo gleda proč, spremenile v skrajno represivno, rasistično, imperialistično vojaško-industrijsko korporacijo. 
Postale so podjetje za mletje ljudi. 
Ameriškim kolegom smo v šali ponudili pomoč pri iskanju azila v Sloveniji. 
Jutri bomo v mednarodnem tiskovnem središču protestirali proti propagandizmu zahodnih medijev. 
Z zvezanimi rokami in napisi »vojni zločinec« se bomo napotili na sedež OZN v Bagdadu in jih pobarali, če bi nam morda želeli soditi. 
Ameriški odpravnik konzularnih poslov je skupaj s svojimi poljskimi gostitelji že zdavnaj pobral šila in kopita. 
Včeraj sta v Bagdad prispela prva dva mirovnika iz arabskih dežel. 
Orient še vedno pohlevno in stoično prenaša tragedijo, ki se mu dogaja. 
Gospod Abu Jaser, imam torinske mošeje, je ogorčen nad pasivnostjo svojih sovernikov. 
Povedal mi je zgodbo o raciji v milanski mošeji, ki so jo mediji takoj bombastično ožigosali kot center italijanske Al Kaide. 
Preiskovalci so zaslišali četico muslimanov. 
Našli niso prav ničesar, a o tem mediji seveda niso poročali.
Na ulicah Bagdada življenje normalno teče naprej. 
Ljudje so se navadili živeti s permanentno vojno grožnjo. 
Edino ritem štirimilijonskega mesta je nekoliko nenavaden: okoli desetih dopoldne izbruhne prometni kaos, ki se počasi poleže šele okrog osmih zvečer in do desetih, enajstih popolnoma zamre. 
Noči v Bagdadu so izredno mirne. 
Nastanjeni smo v hotelu Al Safir. 
Na drugem bregu širokega Tigrisa stoji ena od mnogih predsedniških palač. 
Malo naprej je ministrstvo za zunanje zadeve in še naprej ministrstvo za informiranje z mednarodnim tiskovnim središčem. 
Prime targets. 
Naše bivanje tu krije kvazi nevladna organizacija »Prijateljstva in miru«, na srečo, saj bi bili sicer zaradi izpraznjenih žepov že na poti nazaj. 
Položaj je v tem smislu kočljiv, razpeti smo med Scilo paranoidne iraške oblasti in Karibdo zahodne propagandne mašinerije. 
Uradno vodenih izletov in dogodkov se potem, ko so nas dvakrat skušali speljati na tanek led, ne udeležujemo več. 
Je pa treba dodati, da naši gostitelji kažejo dovolj strpnosti: ko smo mirno zmotili nagovor Tarika Aziza na komemoraciji masakra v zaklonišču Al Amirija, ni bilo konsekvenc, naše neprijavljene, torej ilegalne, akcije na ulicah Bagdada so prav tako tolerirane. 
Naši pobegi iz mesta in v četrti, ki naj jih ne bi obiskovali, enako. 
Zelo težko je ločiti zrnje od plev, če si do roba poln predsodkov, ki jih v naših glavah ustvarjajo krojači resnice, mediji. 
Sistem je gnil, tu ni dvoma, ampak kateri sistem pa ni gnil? 
Iraška kriza je nazorno razkrila, da je model zahodne demokracije končal na smetišču zgodovine, da je s svojo dvoličnostjo in globalno nepoštenostjo končal na deponiji za zdravju nevarne snovi. 
Svet je postal globalna četrt, v kateri je eno človeško življenje vredno tisoč drugih življenj, pač glede na srečno oziroma nesrečno naključje rojstnega kraja. 
Elite nam z vedno manj sramu kažejo, da smo ljudje številke, faktorji profita mednarodnih korporacij, in čisto nič več. 
Demokracija, človekove pravice in drugi svetli pojmi so se v rokah imperatorjev spremenile v uvelo solato. 
Protivojni protesti desetin milijonov po vsem svetu se obravnavajo kot računovodska napaka. 
Medtem pa ljudje tu delajo, se hranijo in ljubijo, prav tako kot tam daleč v Washingtonu ali pa recimo pod Julijci. 
Imajo dve nogi, glavo, srce in spolne organe. 
Radi bi imeli svoj mir, zdravje in srečo. 
Je to preveč? 
Razlika je mogoče le v tem, da so tukaj ljudje neizmerno bolj odprti, prijazni in ne nazadnje tolerantni. 
Včeraj sem na dražbi med drugim prodajal koran in neko šiitsko svetinjo, napaka, med občinstvom je bilo nekaj globoko vernih ljudi, vendar smo medkulturni nesporazum rešili na hitro in mirno. 
Včeraj smo se neavtorizirano potikali pred sapo jemajočo mošejo Al Kadmija. 
Tjakaj tujci le redko zaidejo. 
Medtem ko so me prijazni restavratorji spustili na gradbene odre in mi celo dovolili z vrha pokukati v notranjost mošeje, sta se Marta in Adrian založila z lokalnim tekstilom in poskrbela za gromko zabavo prodajalcev in kupcev. 
Prej dokaj zadržani ljudje so v hipu odprli srce in vsa vrata, nam razkazali notranjost delavnic, pekarn, in začeli tvorno sodelovati pri snemanju mojega videofilma. 
Celo koran in še nekaj relikvij so mi prodali, čeprav naj tega ne bi smeli storiti. 
Marta se je izmuznila na bagdadsko univerzo, prišla do dekana in se dogovorila za nadaljnje obiske. 
Eriku se je izpolnila želja, izposloval si je status prostovoljca v otroški bolnišnici. 
Eva vodi delavnice za otroke. 
Zdravila in sanitetni material, ki smo jih zbrali pred odhodom v Bagdad nam bo naposled uspelo razdeliti med prebivalstvo, brez uradnega filtra. 
En del gre nemški nevladni organizaciji »Action for People in Need«, drugi iraškemu zdravniku. 
Spoznal sem dr. Andolino, tržaškega zdravnika, veterana balkanske morije, človeka, ki sam sebe imenuje tihotapec zdravil. 
Čeprav je član reformirane stranke komunistov, je osebni zdravnik gospoda Menie, ki je naši zainteresirani javnosti dobro znan po svojih ksenofobnih izpadih. 
Sporno? 
S kom smo pripravljeni komunicirati: z družino, stranko, svojim plemenom? 
So drugi izključeni, so naši sovražniki samo zato, ker smo preleni in preveč amorfni, da bi bili v vsakem trenutku sposobni artikulirati lastno mnenje in ga tudi zastopati. 
Časi tiščanja glave v pesek so za nami. 
Svet je potrkal na naša vrata in z njim celotna človeška rasa v vsej svoji različnosti. 
Treba bo zavihati rokave in ustvarjati svet, ki preživetja ne bo omogočal le nam, temveč tudi našim sosedom. 
V Iraku se učim, v Iraku sem še toliko bolj ogorčen nad nereflektiranim klečeplazenjem naših svetih krav, naših doktorjev tega in onega, ki so v silni ihti zbiranja družbenih priznanj pozabili, kje imajo hrbtenico. 
Spoštovani nevretenčarji, Irak je država z dobrimi dvajsetimi milijoni prebivalcev, družba, ki je daleč od tega, da bi bila idealna (katera pa je?), je kraj, kjer naj bi potem, ko se uniči neznano število življenj, zavladal kartel naftno-vojaških družb. 
So to vaše civilizacijske vrednote, ki jim tako zagrizeno lezete v rit, ali gre samo za vaš mali računček novo službo, tokrat z mednarodnim pedigrejem? 
Nedolgo tega smo se solidarizirali s Čečenci, Baski, Severnimi Irci, z malimi in zatiranimi, danes strumno mahamo v družbi novodobnih morilcev.

»Preden sem odpotoval, sem vsem medijem poslal isti komunike. 
En časnik je novico opremil z naslovom ,Solidarnostno potovanje v Bagdad, drugi pa z ,Imamovi odredi v Bagdadu. 
Na splošno moram reči, da so bili mediji doslej kar korektni.«

»My name is Hajdan,« se mi je predstavil mlad fant in mi razkazal zakulisje tržnice. 
Vse to sredi Bagdada. 
Trg, ki je nekoč davno stal na mestnem obrobju, je v tisočdvestoletni zgodovini kljuboval vsem urbanističnim ekspanzijam. 
Ko sem se naveličal bojnih petelinov, sokolov z naočnicami, pižmovk in nutrij, sem odkorakal nekaj blokov naprej, do največjega antikvariata na prostem, kar sem jih kdaj videl. 
Lično zložene selekcije knjig, posterjev, znamk in numizmatičnih predmetov so okupirale pločnike cele četrti. 
Videl sem Hitlerja, Lenina, monografijo Hieronymusa Boscha in slovenske bone prvo plačilno sredstvo naše mlade države. 
Ogledal sem si tiskarno knjig, pravzaprav ciklostilno razmnoževalnico, delo izvrstnih pouličnih portretistov in notranjost treh pekarn. 
Nato sem se umaknil v kavarno, za katero sem slišal, da je že od nekdaj zbirališče pisateljev in boemov. 
Srkal sem kavo in vlekel iz vodne pipe, ko se je na TV-ekranu prikazal sam Sadam, v družbi Dana Ratherja, veleznanega novinarja televizije CBS in dveh prevajalcev. 
Bil je to tisti famozni intervju, verjetno prvi, vsekakor pa zadnji te vrste. 
Nič nisem razumel in je bilo bolje tako. 
Jasno je bilo nekaj: da vojne ne bo, dokler bo Dan Rather v deželi. 
Odsotno sem listal Iraq Daily, časopis v angleščini, ki ga je izdajala iraška vlada. 
Poleg glave časopisa je v prav posebnem okvirčku čemela modrost, ki jo je Sadam izrekel osmega avgusta leta dva tisoč:

sreda, 5. 3. 2003 (Mladina, 3)

Nazaj v Babilon 4: Napačna država

Petek, 28. 2.

Zbudita me žgoče sonce in hrup rafinerije. 
Okrog kontejnerjev zaspano mežikajo živi ščiti. 
Tuš in sveže obleke, kakšno olajšanje. 
Ker ne najdem zajtrkovalnice, se podkrepim v delavski kantini. 
Zamaščeni obrazi nejeverno strmijo vame. 
Zunaj se kaditi ne sme. 
Megalomanski most nas pljune na drugi breg Tigrisa. 
Na ulicah je vedno več oboroženih uniformirancev. 
Prvič opazim neke temnomodre uniforme, so to rezervisti? 
Republikanske garde še ni videti. 
Gasilci s štirimi vozili stojijo pripravljeni na enem od krožnih križišč. 
Oboroženi so s starinskimi puškami. 
Sicer življenje nemoteno teče naprej. 
Vozniki obsedeno hupajo, divje menjavajo pasove, se ne menijo za semaforje. 
Vrednost iraškega dinarja vztrajno pada, cene ostajajo iste. 
Jutri odidem zadnji motorizirani ščitnik v Bagdadu. 
Z mešanimi občutki zapuščam nekaj sto mirovnikov, natančno število neznano. 
Čez slaba dva tedna bom v Severni Afriki, kje bodo oni? 
Kje bo 24 milijonov ljudi, ki so se rodili v »napačni« državi?

Predstavniki gospodarske zbornice na poslovnem obisku, je bil odgovor. 
Cinizem je kar sam privrel na plano:


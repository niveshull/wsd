Zdaj je pojmovnozgodovinsko in socialnozgodovinsko enako pomembno vprašanje od kdaj lahko pojme uporabljamo tako strogo kot v našem primeru indikatorje političnosocialnih sprememb in zgodovinske globine. 
Za nemški jezikovni prostor lahko pokažemo, da se je od približno leta 1770 naprej pojavilo veliko novih pomenov starih besed in novih skovank, oboje je z jezikovno ekonomijo spremenilo celotni politični in socialni izkustveni prostor in postavilo nova obzorja pričakovanj že brez spraševanja o "stvarni" ali "pojmovni" prioriteti v procesu sprememb. 
Ugotovitev je dovolj zgovorna: boj za "pravile" pojme se je socialno in politično zaostril.

Splošna ugotovitev o jeziku je, da vsak pomen besede seže dlje kot enkratnost, ki si jo lahko lastijo zgodovinski dogodki. 
Vsaka beseda, celo vsako ime s svojimi jezikovnimi možnostmi kaže onstran posameznega pojava, ki ga beseda označuje ali ime poimenuje. 
To velja tudi za zgodovinske pojme, čeprav so ti - sprva - služili temu, da so pojmovno povezali singularnost kompleksnih zalog izkustev. 
Ko je pojem enkrat "skovan", čisto jezikovno vsebuje možnost, da ga uporabljamo posplošujoče, ablikujemo tipe ali odpremo zorni kot za primerjavo. 
Kdor se ukvarja z določeno stranko, določeno državo, določeno armado, se jezikovno giblje na ravni, ki potencialno umešča vse stranke, države ali armade. 
Zgodovina ustreznih pojmov torej inducira strukturna vprašanja, na katera mora odgovoriti socialna zgodovina. 

Fenomena 'sekularizacija', denimo, ne moremo raziskati samo z analizo tega izraza. /10 K zgodovini besede moramo pritegniti tudi vzporedne izraze kot sta'posvetnjenje' (verweltlichung) ali 'včasnjenje' (Verzeitlichung). 
Pri stvarni zgodovini moramo upoštevati področji cerkvenega in ustavnega prava, pri duhovni zgodovini ideološke tokove, ki so se kristalizirali na ta izraz - da bo pojem 'sekularizacija', kot faktor in kot indikator s tem označene zgodovine, v zadostni meri zajet.


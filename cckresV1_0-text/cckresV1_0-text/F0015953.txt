Biti Palestinec je politična odločitev

Jeruzalem in družina njegove matere imata v Arafatovem življenju prav poseben pomen. 
S trditvijo, da je bil rojen v za tri svetovne religije svetem mestu Jeruzalemu, in z domnevnimi družinskimi povezavami z vplivnim jeruzalemskim arabskim klanom Husseinijev, je Arafat po mnenju nekaterih kritikov skušal utemeljiti svojo pravico do položaja palestinskega voditelja. 
Po lastnih trditvah naj bi bil sorodnik zadnjega velikega muftija Jeruzalema Amina al-Husseinija, od katerega naj bi se po mnenju izraelskih zgodovinarjev tudi veliko naučil o arabskem nacionalizmu. 
V pogledu utrjevanja položaja v arabski družbi so bile Arafatove trditve o sorodstvenih povezavah z velikim muftijem verjetno ugodne, s svetovno nazorskega pa precej problematične. 
Mufti al-Husseini naj bi namreč drugo svetovno vojno preživel v Berlinu, v bližini drugega znanega sovražnika Judov, Adolfa Hitlerja. 
Pa tudi sicer so Arafatove povezave s katerimkoli izmed štirih znanih klanov al-Husseini zamegljene, zato mnogi zgodovinarji dvomijo o resničnosti teh povezav.


Za 31. členom se doda nov 31.a člen, ki se glasi: "31.a člen Družbe, ki so na podlagi 53. člena zakona o gospodarskih družbah dolžne zagotoviti revidiranje letnih računovodskih izkazov in podjetniki, ki so na podlagi 72. člena istega zakona tudi dolžni zagotoviti revidiranje letnih računovodskih izkazov, morajo v okviru tega revidiranja zagotoviti tudi revidiranje povezanih družb v tujini v skladu z mednarodnimi smernicami za revidiranje (International Auditing Guidelines), upoštevajoč mednarodne račun ovodske standarde (International Accounting Standards). 
Ostale družbe in podjetniki morajo zagotoviti revidiranje letnih računovodskih izkazov povezanih družb v tujini na zahtevo davčnega ali drugega nadzornega organa, ki v zahtevi določi tudi vsebino, obseg in roke revizije ter daje soglasje k izbranemu revizorju. 
Družbe iz prvega in drugega odstavka so dolžne na podlagi računovodskih izkazov vseh pravnih subjektov doma in v tujini, v katerih ima družba lastninski delež, pripraviti konsolidirano bilanco poslovanja. 
Davčni ali drugi pristojni nadzorni organ lahko v primerih iz prvega in drugega odstavka tega člena dodatno zahteva od družb in podjetnikov posebno revizijo letnih računovodskih izkazov, pri čemer posebej opredeli obseg in vsebino ter roke revizije in pravila, ki jih mora revizor pri taki reviziji upoštevati. 
V teh primerih organ, ki je dal zahtevo za dodatno revizijo, da tudi soglasje k izbranemu revizorju. 
Revidiranje letnih računovodskih izkazov povezanih družb v tujini oziroma medsebojnega poslovanja domače in povezane družbe lahko zahteva tudi revizijski organ v postopku revidiranja lastninskega preoblikovanja podjetij na podlagi določb zakona o lastninskem preoblikovanju podjetij. 
V tem primeru revizijski organ določi tudi vsebino in roke za izdelavo revizijskega poročila ter da soglasje k izbranemu revizorju. 
Pravne osebe in podjetniki, povezani v tujini z lastno družbo ali z njenim posredovanjem s tretjimi poslovnimi partnerji so dolžni poslovati po načelih dobrega gospodarjenja oziroma tako, da ne zmanjšujejo rezultatov poslovanja, izkazanih v Republiki Sloveniji."


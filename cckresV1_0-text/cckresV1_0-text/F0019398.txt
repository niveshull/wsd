Malo po pol tretji uri so pogajalci prišli iz vladne palače, tiste, ki se še niso razkropili po okoliških bifejih, je nagovoril njihov predstavnik na pogajanjih Milan Dečman. 
Po njegovih ugotovitvah po pogajanjih naj bi bila za nastali položaj precej kriva obrtna zbornica. 
"Poglejte, kaj so naredili francoski prevozniki in kaj sedaj pomenijo v Evropi." 
Dečman je sicer požel aplavz tistih pod improviziranim govorniškim odrom, tisti bolj oddaljeni pa so bili skeptični, še posebej, ko so pogajalci pojasnjevali, kaj so dosegli na pogajanjih. 
Minister za promet in zveze Anton Bergauer jim je obljubil, da bo vlada preučila možnost, da pri projektih, ki so financirani iz proračunskih sredstev, izvajalce s pogodbo zaveže k rednemu plačevanju računov. 
Problematiko licenc naj bi uredil novi zakon, ki je bil prejšnji teden uvrščen na dnevni red seje državnega zbora. 
Obrtna zbornica pa naj bi sprožila presojo ustavnosti novega prometnega zakona v delih, ki zadevajo odvzem vozniškega dovoljenja. 
Pri čezmernih obremenitvah tovornjakov naj bi bila dovoljena desetodstotna toleranca, veljala pa bo le za odprta gradbišča. 
Licence za prevoze v tujino bodo delili na nov način, prevozniki jih bodo lahko dvigovali tudi v območnih obrtnih zbornicah, ne le v Ljubljani kot doslej. 
Tovornjakarji so se nato razšli, toda večini je na obrazu pisalo, da niso zadovoljni z doseženim, in med množico se je že šušljalo o novi stavki 22. junija.

FOTO Roman Uranjek (NSK), Igor Pribac (Filozofska fakulteta) in Peter Mlakar (Sveti sedež)


Ravno v tem času je sanjal sanje, ki so bile zanj ključne. 
(Med branjem te knjige boste začeli razumeti, kako pomembne so lahko sanje.) 
Sanjal je, kako stoji na javnem prostoru in ne v svojem kabinetu, kjer se običajno pogovarja z vélikimi zdravniki ter psihiatri, ki so k njemu prihajali z vsega sveta in nagovarja množico ljudi, ki ga napeto posluša in razume, kaj ji pripoveduje …

Zadnje leto življenja je Jung domala v celoti posvetil tej knjigi, in ko je junija leta 1961 umrl, je bilo njegovo poglavje dokončano (pravzaprav ga je končal samo deset dni pred zadnjim poslabšanjem bolezni), poglavja kolegov pa je odobril še kot osnutke. 
Po njegovi smrti je dr. von Franzova prevzela odgovornost za to, da bo delo končano v skladu z Jungovimi izrecnimi napotki. 
Vsebino in načrt knjige Človek in njegovi simboli je torej do podrobnosti določil Jung. 
Njegovo poglavje (če izvzamemo sorazmerno obsežen uredniški poseg, katerega namen je bila večja razumljivost za povprečnega bralca) je povsem njegovo delo, napisal pa ga je v angleščini. 
Druga poglavja so napisali različni avtorji, sledeč Jungovim smernicam in pod njegovim nadzorom. 
Po njegovi smrti je celotno delo z veliko mero potrpljenja, razumevanja in dobre volje dokončno uredila dr. M.-L. von Franz, zaradi česar uredniki in jaz ostajamo njeni veliki dolžniki. 

Takšne razlike bo kdo najbrž zavračal kot odvečne in zanemarljive pomenske odtenke, ki imajo bore malo skupnega z vsakodnevnimi potrebami. 
Vendar dejstvo, da obstajajo, pomeni, da so celo najbolj konkretne vsebine zavesti ovite v polsenco nedoločljivosti. 
Celo najbolj natančno opredeljeni filozofski ali matematični pojem, za katerega smo prepričani, da ne vsebuje več, kot smo vanj vložili, je vseeno veliko več, kot domnevamo. 
Je psihični dogodek, kot takšen pa deloma nespoznaten. 
Gole številke, ki jih uporabljamo pri štetju, so več, kot si mislimo. 
Obenem so mitološki elementi (za pitagorejce celo božanski), a tega se bržkone ne zavedamo, ko jih uporabljamo v praktične namene.

Ponavljajoče se sanje so pojav, na katerega moramo biti pozorni. 
Obstajajo primeri, ko človek sanja iste sanje od otroštva pa vse do poznih let odraslega obdobja. 
Ponavadi so tovrstne sanje poskus kompenzacije določene pomanjkljivosti v sanjalčevem odnosu do življenja ali izhajajo iz kakega zgodnejšega travmatičnega dogodka, ki je za seboj pustil neki predsodek. 
Včasih pa lahko tudi predvidijo pomemben dogodek v prihodnosti. 

Od nekdaj sem se čudil dejstvu, da obstaja presenetljivo veliko ljudi, ki s svojo glavo, če le ni nujno, sploh ne mislijo, in enako število tistih, ki to sicer počnejo, vendar na osupljivo neumen način. 
Prav tako me je presenetilo spoznanje, da mnogo inteligentnih in prebujenih ljudi (kolikor je bilo to mogoče oceniti) živi, kot da se nikdar ne bi naučili uporabljati svojih čutil: ne vidijo stvari, ki jih imajo pred nosom, ne slišijo besed, ki jim odzvanjajo v ušesih, ne zaznajo predmetov, ki se jih dotikajo ali jih okušajo. 
Nekateri od njih živijo, ne da bi se sploh zavedali stanja lastnega telesa. 

Bralcu bi tu želel v grobem predstaviti svoje prve vtise, ki sem jih zbral med opazovanjem mnogih ljudi, s katerimi sem se srečaval. 
Kmalu sem spoznal, da so ljudje, ki uporabljajo svojo pamet, tisti, ki mislijo. 
To so torej tisti, ki uporabljajo svoje intelektualne sposobnosti, ko se prilagajajo ljudem in okolici, v kateri živijo. 
Na drugi strani pa sem spoznal v enaki meri inteligentne ljudi, ki pa niso mislili; svojo pot so iskali in našli prek čustvovanja.

Razumeti moramo namreč, da so sanjski simboli povečini izrazi tistega dela psihe, ki je onkraj nadzora zavesti. 
Pomen in namembnost nista izključna domena zavesti, marveč delujeta v celoti žive narave. 
Med organsko in psihično rastjo načeloma ni razlike. 
Prav tako kot rastlina poganja cvetove, tudi psiha ustvarja simbole. 
Sleherne sanje dokazujejo ta proces. 

12. 
Roji mušic pomračijo sonce, luno in vse zvezde, razen ene. 
Ta edina zvezda pade na sanjalko.

Marsikaterega civiliziranega človeka boste zaman spraševali po pravem pomenu božičnega drevesa ali velikonočnega pirha. 
Dejstvo je namreč, da človek stvari počne, ne da bi vedel, zakaj. 
Osebno se pridružujem mnenju, da smo ljudje najprej nekaj počeli in se šele precej kasneje vprašali, zakaj. 
Klinični zdravnik se nenehno srečuje s sicer inteligentnimi pacienti, ki pa se obnašajo nenavadno in nepredvidljivo, niti najmanj ne vedo, kaj govorijo ali počnejo. 
Na lepem jih obsedejo nerazumljiva razpoloženja, ki jih niti sami ne znajo pojasniti.

Naša zavest je vselej v nevarnosti takšnih nagnjenj, ki tvorijo potencialno rušilno »senco«. 
Še celo tista, ki bi v nekih okoliščinah utegnila koristiti, se preobrazijo v demone, kadar so potlačena. 
Da se veliko dobronamernih ljudi boji nezavednega in tudi psihologije, je povsem razumljivo. 

Danes na primer govorimo o »materiji«. 
Opisujemo njene fizične lastnosti. 
Izvajamo laboratorijske poizkuse, da bi z njimi ponazorili nekatere njene vidike. 
Vendar beseda »materija« ostaja suhoparna, nečloveška, s povsem intelektualnim konceptom, ki za nas nima nobenega psihičnega pomena. 
Kako drugačna je bila zgodnejša predstava o materiji, veliki materi, ki je obsegala in izžarevala globok čustven naboj matere zemlje! 
To, kar je bil včasih duh, je danes le še intelekt in s tem preneha biti oče vsega. 
Duh se je izrodil v omejenost misli človekovega ega; silna čustvena energija, ki jo je izražala podoba »našega Očeta«, pa se čedalje bolj pogreza v pesek intelektualne puščave. 

Res je, danes smo tako ujeti in tako obremenjeni s svojo subjektivno zavestjo, da smo pozabili na prastaro dejstvo, da Bog govori predvsem skozi sanje in vizije. 
Budist zavrača svet nezavednih fantazij kot odvečno utvaro; kristjan postavlja cerkev in sveto pismo med sebe in svoje nezavedno; racionalni intelektualec pa se ne zaveda, da njegova zavest še ne pomeni celote njegove psihe. 
Ta nevednost je še danes močno navzoča, pa čeprav je nezavedno že več kot sedemdeset let znanstveni pojem, brez katerega ni mogoče izpeljati nobene resnejše psihološke raziskave. 

Nič več si ne moremo privoščiti vsemogočnosti, ki bi nas ustoličila za sodnike, da bi odločali o dobrih in slabih straneh naravnih pojavov. 
Botanike nič več ne snujemo s preživeto delitvijo na koristne in nekoristne rastline, tudi zoologije ne na naivni razliki med koristnimi in škodljivimi živalmi. 
Še vedno pa naduto domnevamo, da je zavest smisel, nezavedno pa nesmisel. 
Znanost bi takšno domnevo izžvižgala. 
So mikrobi, na primer, smiselni ali nesmiselni?

Vendar povezave obstajajo, njihovi simboli pa za človeštvo niso izgubili prav nič pomena. 

Na tem mestu lahko podatke iz sanjalčeve osebne izkušnje povežemo z zgodovinskim gradivom (ali arhetipskimi podobami junaka) in pogledamo, kako se medsebojno potrjujejo, se pogojujejo in si nasprotujejo.

Toda zakaj bi se vražiček pojavil kot opica? 
In zakaj je bel? 
Vinebaški mit, kot sem že omenil, pravi, da postaja vražiček proti koncu ciklusa telesno vse bolj podoben človeku. 
V teh sanjah se pojavi kot opičjak že tako blizu človeškega bitja, da je to šaljiva, vendar ne prenevarna karikatura človeka. 
Sanjalec ni imel nobene osebne asociacije, ki bi lahko pojasnila, zakaj je opičjak bel. 
Vendar lahko po tem, kar vemo o simbolizmu naravnih ljudstev, domnevamo, da belina daje temu banalnemu liku poseben pridih “božanskosti”. 
V mnogih arhaičnih skupnostih imajo albine za svete. 
To se precej dobro ujema z vražičkovimi polbožanskimi ali polčarovniškimi močmi. 

Nato se v sanjah zgodi nenavadna sprememba. 
Pojavi se mladenič v črnem in za trenutek se sanjalcu zdi, da bi on lahko bil “pravi heroj”. 
To je tudi vse, kar izvemo o možu v črnem, vendar ta bežni prizor vpelje zelo pomembno témo, ki jo v sanjah pogosto zasledimo.

V splošnem velja, da se potreba po herojskih simbolih pojavi takrat, ko naš ego potrebuje okrepitev. 
Kadar naša zavest potrebuje podporo pri nalogi, ki je sama ne more izvesti, se mora zateči k dodatnim izvorom moči v nezavednem. 
V sanjah, ki sem jih obravnaval, ne zasledimo nobene navezave na enega od pomembnejših vidikov mita o tipičnem heroju, na njegovo sposobnost zaščititi ali rešiti lepotico pred veliko nevarnostjo. 
(V srednjemu veku je bil v Evropi priljubljen mit o dekletu v stiski.) 
To je eden od načinov, kako miti ali sanje obravnavajo “animo”, ženski element v moški psihi, ki ga je Goethe imenoval “večno žensko”.

Preden je sanjalka lahko vzpostavila odnos s tem moškim opico in ga počlovečila, se pravi, prebudila v njem, kar je dobrega, je morala sprejeti neki nepredvidljivi element svojega naravnega ustvarjalnega duha. 
Šele ta ji je omogočil, da je lahko presekala konvencionalne vezi v svojem življenju in začela pisati drugače, primerneje drugi polovici življenja. 

Lepotica in zver je pravljica, ki ima lastnost divje rože; pojavi se nepričakovano in se ji naravno čudimo, da niti za hip ne pomislimo, kako pripada nekemu rastlinskemu razredu, rodu in vrsti. 
Skrivnost, ki je neločljivo povezana s takšno zgodbo, ni univerzalna samo za večje zgodovinske mite, temveč tudi za rituale, s katerimi se mit bodisi izraža ali ga je mogoče iz njih izpeljati. 

Ključ k neposredni rešitvi te dileme najdemo v ženinih prvih fantazijah, v zanimivem primeru simbolizma, ki bi ga zlahka spregledali. 
Ženska pravi, da je v grobnici pred očmi zagledala rdeče križce na zlatih kolutih. 
Analiza je kasneje razjasnila, da se je pacientki obetala velika psihična sprememba, da bo iz “smrti” vstopila v novo življenje. 
Iz tega bi nemara sklepali, da ta podoba, ki se ji je porodila sredi največje obupanosti nad življenjem, v nekem smislu naznanja njeno bodočo versko usmerjenost. 
S kasnejšim delom je pravzaprav lepo ponazorila, da rdeči križci simbolizirajo njeno predanost krščanskemu pogledu na svet, zlati koluti pa predkrščanskim misterijskim religijam. 
Videnje ji je govorilo, da mora v novem življenju, ki se razgrinja pred njo, krščanske in poganske prvine med seboj pomiriti. 

O takšnih primerih poročajo preprosta nabiralska plemena. 
Od vseh skupnosti, kar jih poznamo, imajo nabiralci najnižjo stopnjo zavesti o družini. 
Pri njih mora mladi novinec na samotno potovanje k svetemu kraju (v indijanskih kulturah severnopacifiške obale je to zares lahko vulkansko jezero), kjer v nekakšnem transu ali videnju sreča svojega “duha varuha” v obliki živali, ptice ali naravnega predmeta. 
Z “divjo dušo” se tesno identificira in tako postane moški. 
Brez tovrstnega doživetja, kot je rekel ahumauijski vrač, bi ostal le “navaden Indijanec, ničvrednež”.

Če je razvoj zavesti moten in ne poteka gladko, se otroci pred zunanjimi ali notranjimi težavami pogosto zatečejo v svojo notranjo “utrdbo”; in takrat njihove simbolne slike nezavednega v sanjah mnogokrat presenetljivo jasno razkrijejo takšen ali drugačen okrogel, četverokoten ali “nuklearen” motiv (ki ga bom pojasnila kasneje). 
Povezan je z omenjenim psihičnim jedrom, vitalnim središčem osebnosti, iz katerega izvira celoten razvoj strukture zavesti. 
Kadar je posameznik psihično ogrožen, se bo podoba tega središča pojavila še bolj izrazito. 
Kolikor vemo, središčno jedro usmerja celoten razvoj ego zavesti, pri čemer je ego dozdevno njegov duplikat oziroma strukturni dvojnik.

Razmeroma preprosto bi bilo, ko bi svojo senco lahko integrirali v zavestni del osebnosti že samo s tem, da bi poskusili biti pošteni in miselno prodorni. 
Žal pa s takšnimi poskusi vedno ne žanjemo uspeha. 
Človekova senčna stran ima tako silovit naboj, da mu včasih z razumom preprosto nismo kos. 
Občasno lahko pomaga kaka grenka izkušnja od zunaj; človeku mora tako rekoč pasti kamen na glavo, preden bo naredil konec senčnim pobudam in vzgibom. 
Tu in tam lahko k temu pripomore kaka junaška odločitev, vendar je posameznik zmožen nadčloveškega napora le, če ga podpira in mu pomaga veliki človek v njem sebstvo. 

Negativna anima se v moški osebnosti razkriva tudi v mehkužnih, zbadljivih, strupenih opazkah, ki rade vse razvrednotijo. 
Tovrstne opazke na poceni način izkrivljajo resnico in so prikrito razdiralne. 
Povsod po svetu najdemo legende, v katerih se pojavlja prelepo bitje na Orientu ji pravijo “strupeno dekle” , ki ima v svojem telesu skrito orožje ali strup, s katerim pokonča svojega ljubimca na njuno prvo ljubezensko noč. 
V takšni preobleki je anima divja in hladna, kot je narava, kadar je najsrhljivejša. 
V Evropi se vse do danes pogosto izraža kot verovanje v čarovnice. 

Vsi ti obrazi anime imajo enako težnjo, kot smo jo lahko opazili pri senci; mogoče jih je projicirati, da jih bo moški dojemal kot lastnosti specifične ženske. 
Zaradi prisotnosti anime se bo na lepem zaljubil in v hipu vedel, da je ona “prava”. 
Imel bo občutek, da žensko že od nekdaj intimno pozna, zaljubil pa se bo tako brezupno, da bo zunanjemu opazovalcu dogajanje videti kot popolna norost. 
Ženske z “vilinskim” značajem še zlasti privlačijo tovrstne projekcije anime, ker moški čarobno neopredeljivemu bitju pripiše domala vse in jo nemoteno ovija v niti svojih fantazij.

Če bo ženska gojila skrita razdiralna stališča, bo moža in otroke pehala v bolezen, nesrečo, pa tudi smrt. 
Včasih se taka ženska odloči, da bo otroku preprečila poroko globoko zakopanega zla se bo mati le redko zavedala. 
(Nekoč mi je neka naivna starka, medtem ko mi je kazala sliko svojega sina, ki se je utopil pri sedemnajstih letih, dejala: “Raje vidim, da je tako; bolje, kot da bi ga prepustila drugi ženski.”) 

Na Vzhodu, pa tudi v nekaterih gnostičnih krogih na Zahodu, so ljudje kmalu spoznali, da je kozmični človek bolj notranja psihična podoba kot konkretna zunanja stvarnost. 
Po hindujskem izročilu je na primer nekaj, kar živi v vsakem posamezniku in je njegov edini neumrljivi del. 
Notranji veliki človek posameznika odreši s tem, da ga iz stvarstva in trpljenja odpelje nazaj v izvorno sfero večnosti. 
Vendar lahko to stori samo, če ga človek prepozna, se predrami iz spanca, da ga budnega vodi. 
V mitih o stari Indiji je veliki človek znan pod imenom Puruša, kar pomeni “človek” ali “oseba”. 
Puruša živi v srcu slehernega posameznika, hkrati pa zapolnjuje ves kozmos. 

Primer nehoteno ustvarjene mandale najdemo v sanjah dvainšestdesetletne ženske. 
Pojavile so se kot naznanitev novega življenjskega obdobja, v katerem je sanjalka postala izrazito ustvarjalna. 

Zastavlja se pomembno vprašanje: ali je na nezavedni del psihe sploh mogoče vplivati? 
Praktične izkušnje in natančna opazovanja so pokazala, da človek ne more vplivati na svoje sanje. 
Obstajajo ljudje, ki trdijo, da je to mogoče, vendar ko boste pogledali vsebino njihovih sanj, boste ugotovili, da počnejo samo to, kar jaz počnem s svojim neubogljivim psom: ukažem mu, naj naredi tisto, za kar vem, da bo hotel sam narediti, in s tem ohranjam iluzijo svoje avtoritete. 
Samo dolg proces, v katerem si sanje razlagamo in se soočamo z njihovimi sporočili, lahko postopoma preoblikuje naše nezavedno. 
To je proces, v katerem se spreminjajo tudi naša zavestna stališča. 

Če manipulatorji javnega mnenja svojo dejavnost povežejo s komercialnim pritiskom oziroma nasiljem, lahko dosežejo kratkotrajen uspeh. 
V resnici pa le potlačijo naše pristne nezavedne odzive. 
Množična potlačitev ima enake posledice kot individualna; se pravi, nevrotično disociacijo in psihično bolezen. 
Vsi poskusi, da bi nezavedno trajno potlačili, so obsojeni na neuspeh, ker v temelju nasprotujejo našim instinktom. 

In Jakob se je zbudil iz spanja in rekel: »Resnično, Gospod je na tem kraju in jaz nisem vedel.« 
Poln strahu je dejal: »Kako častitljiv je ta kraj! 
To ni nič drugega ko hiša božja in to so vrata nebeška!« 
Jakob pa je zjutraj zgodaj vstal ter vzel kamen, ki si ga je bil dejal za podglavje, ga postavil za spomenik in izlil nanj olja. 
Imenoval je ta kraj Betel...

»Živalsko bitje«, ki prebiva v človeku kot nagonski del njegove psihe, pa lahko, če ga človek ne prepozna in integrira v svoje življenje, postane nevarno. 
Ljudje smo od vseh bitij edini, ki smo z lastno voljo sposobni nadzirati svoj nagon. 
Prav tako pa ga lahko potlačimo, popačimo in ranimo. 
Kaj pa je bolj divje in nevarno, če se izrazimo metaforično, kot je ranjena žival? 
Potlačeni nagoni lahko človeku zavladajo, lahko ga celo uničijo. 

V krščanski likovni umetnosti lahko najdemo veliko primerov mandal: eden takšnih je dokaj redka upodobitev device na sredi okrogle krošnje, ki je Božji simbol gorečega grma. 
Najbolj razširjene mandale v krščanski umetnosti so tiste s Kristusom, ki ga obkrožajo štirje evangelisti, in segajo vse do staroegipčanskih upodobitev boga Horusa s štirimi sinovi. 

V svojem čudnem dostojanstvu in zavrženosti je bil predmet neizmerno povzdignjen, dobil je pomen, ki mu lahko rečemo samo magičen. 
Od tod njegovo »pretresljivo in absurdno« življenje. 
Postal je idol in hkrati tarča posmeha. 
To, kar je bil sam po sebi, se je sesulo v prah. 

Nietzsche, na katerega se Chirico sklicuje kot na svojo najvišjo avtoriteto, je to »grozljivo praznino« poimenoval z izrekom: »Bog je mrtev.« 
Kandinski pa je, ne da bi se skliceval na Nietzscheja, v svojem delu O duhovnem v umetnosti zapisal: »Nebesa so prazna. 
Bog je mrtev.« 
Takšen izrek se lahko zdi odvraten, ni pa nič novega. 
Misel o »smrti Boga« in njeni neposredni posledici, o »metafizični praznini«, je vznemirjala domišljijo pesnikov 19. stoletja, predvsem v Franciji in Nemčiji. 
Dolg razvoj je bil potreben, preden so o njej lahko začeli odkrito razpravljati in jo izražati v umetnosti. 
Nazadnje se je le zgodil razkol med krščanstvom in umetnostjo.

Pri štiridesetih je Chirico opustil pitturo metafisico in se vrnil k tradicionalnim načinom izražanja, vendar je njegovo delo izgubilo globino. 
To je trden dokaz, da za ustvarjalnega duha, ki se je nezavedno zapletel v temeljno dilemo moderne eksistence, »ni poti nazaj«. 

Vendar pomeni ta proces preprosto to, da ima tok nezavednih podob odprto pot, pomembna ali celo odločilna vloga, ki bi jo pri tem morala imeti zavest, pa je prezrta. 
In prav zavest, kot je v svojem poglavju pokazal dr. Jung, drži v rokah ključ do vrednot nezavednega, zaradi česar je odločilna. 
Samo ona zmore ugotoviti smisel podob in spoznati njihov pomen za človeka tu in zdaj, v konkretnem trenutku sedanjosti. 
Samo z vzajemnostjo zavesti in nezavednega lahko nezavedno dokaže svojo vrednost in morda celo ponudi rešitev, kako naj premagamo melanholijo praznine. 
Če pa nezavedno, ko je enkrat že v pogonu, prepustimo samemu sebi, tvegamo, da bodo njegove vsebine prevladale, pokazale bodo svojo negativno in uničujočo plat. 

Sir Herbert Read v svojemu delu Kratka zgodovina moderne umetnosti opaža, da metafizična tesnoba danes ni več samo germanska ali severnjaška; značilna je že za ves moderni svet. 
Navaja Kleeja, ki je v svojem Dnevniku na začetku leta 1915 zapisal: »Čim grozljivejši postaja ta svet (in danes je nedvomno grozljiv), tem abstraktnejša je umetnost. 
Svet v miru pa proizvaja realistično umetnost.« 
Franzu Marcu je abstrakcija nudila zatočišče pred zlom in grdoto tega sveta. 
»Že zelo zgodaj v življenju sem začutil, da je človek grd. 
Živali so se mi zdele bolj ljubke in čistejše, a še celo med njimi sem odkril toliko odbijajočega in ostudnega, da je moje slikarstvo postajalo vse bolj shematično in abstraktno.«

Vendar Henry prelaza ne doseže. 
Namesto tega se izgubi in se znova znajde v dolini. 
Iz tega neuspeha lahko razberemo, da njegovemu egu, ko se odloči za neko dejanje, preostale psihične entitete (ki jih predstavljajo drugi člani skupine) nočejo slediti, temveč še naprej vztrajajo v starem, pasivnem stanju. 
(Kadar v sanjah nastopa sanjalec sam, ponavadi predstavlja samo svoj zavestni ego, drugi liki pa odražajo njegove bolj ali manj neznane, nezavedne prvine.)

Z dotikom prostitutkine zadnjice Henry nezavedno izvrši nekakšen plodnostni ritual, ki spominja na obrede pri številnih primitivnih plemenih. 
Polaganje rok in zdravljenje pogosto sodita skupaj: podobno lahko dotik z roko pomeni tako varstvo kot prekletstvo.

Ob prihodu na postajo nama štirje vratarji, za katere se izkaže, da so Kitajci, skokoma zaprejo pot. 
V boju, ki sledi, me eden od Kitajcev rani v levo nogo z dolgimi nohti, ki jih ima na nogah. 
Preročišče se mora odločiti, ali nama bo dalo prosto pot ali se bova morala odreči življenju. 

Vsak znak opisuje spremembe v človeškem ali vesoljnem redu in slikovito predpisuje pot delovanja, ki ji moramo v danem položaju slediti. 
Kitajci so preročišče spraševali s sredstvi, ki so pokazala, kateri znak je v nekem trenutku bistven. 
V postopku so s preštevanjem in izločanjem rmanovih stebelc, vsega je bilo petdeset paličic, prišli do sodega ali lihega števila in s tem določili heksagram. 
(Naj mimogrede omenim, da je Henry nekoč bral verjetno v Jungovem komentarju k “Skrivnosti zlate rože” o nenavadni igri, s katero so Kitajci nekoč poizvedovali o prihodnosti.)

Število devet je že stoletja “magično”. 
Po tradicionalnem simbolizmu števil predstavlja popolno obliko izpopolnjene, trikratno povzdignjene Sv. trojice, ima pa še nešteto drugih pomenov, ki so mu jih pripisale različne dobe in kulture. 
Barva pikove devetke je barva smrti in odsotnosti življenja. 
Poleg tega ima “pik” obliko drevesnega lista, črna barva pa le še poudarja, da je mrtev, namesto da bi bil zelen in vitalen. 
Še več, angleška beseda “spade” izvira iz italijanske besede spada, ki pomeni “sabljo” oziroma “sulico”. 
Takšno orožje pogosto simbolizira prodornost in ostrino intelekta.

Ta “stara devica” je v nekem smislu nasprotje oziroma dopolnilo sramežljive in krhke anime iz prvega dela sanj. 
Čeprav je že stara, je še vedno devica, dozdevno pa tudi mati. 
Pravzaprav jo je Henry povezoval z arhetipsko podobo Marije z Jezusom v naročju. 
Vendar glede na to, da je dojenček zavit v odejo rjave barve (barve zemlje), verjetno prej kot nebeškega otroka predstavlja htonsko, zemeljsko nasprotje Odrešenika. 
Predsednikova poškropitev otroka z urinom je travestija krsta. 
Če otroka razumemo kot simbol Henryjevih zmožnosti, ki so še vedno infantilne, potem bi jim ta ritual lahko dal moč. 
Toda sanje ne povedo ničesar več; ženska z otrokom odhiti naprej. 

S tem, ko črncu izroči takšno darilo, Henry simbolno združi zelo razvit civilizirani proizvod svojega zavestnega ega s svojo primitivnostjo in moško močjo, ki jo pooseblja črnec. 
Tako lahko začne zdaj v celoti razpolagati s svojo moško stranjo, s katero mora njegov ego za vselej ostati povezan. 

M.-L. von Franz

Pauli je pričakoval, da se bo ideja o nezavednem razširila onkraj “ozkega okvira terapevtske uporabe” in bo vplivala na vse naravoslovne vede, ki se ukvarjajo s splošnimi življenjskimi pojavi. 
Odkar je prvič omenil takšen razvoj, so njegove besede odmevale pri nekaterih fizikih, ki se ukvarjajo z novo kibernetsko znanostjo s primerjalnim proučevanjem “kontrolnega” sistema, ki ga sestavljajo možgani in živčevje, ter mehaničnimi ali elektronskimi podatkovnimi ter kontrolnimi sistemi, kot je računalnik. 
Če navedemo francoskega znanstvenika Oliverja Costo de Beauregarda, naj bi znanost in psihologija v prihodnje “stopili v dejaven dialog”.

Kot kažejo izkušnje Gaussa in Poincaréja, so matematiki spoznali, da so naše predstave “urejene”, še preden se jih zavemo. 
B. L. van der Waerden, ki navaja številna ključna matematična spoznanja, vznikla iz nezavednega, sklepa takole: “Ne samo, da je nezavedno sposobno asociiranja in kombiniranja, temveč lahko tudi sodi. 
Sodba nezavednega je intuitivna, vendar je v primernih okoliščinah povsem točna.”

I.8

Skrajno desno: telefonisti pri svojem delu sprejemajo po več klicov hkrati. 
Da bi ohranili zbranost pri takšnem delu, ljudje »izključijo« dele svoje zavesti. 
Vendar gre v tem primeru za nadzorovano in kratkotrajno, ne pa spontano in patološko disociacijo.

Na teh straneh je še več primerov, ki kažejo na iracionalno in fantastično naravo sanj. 
Zgoraj levo: sove in netopirji se v roju zgrinjajo nad sanjajočega človeka (jedkanica Goye, španskega slikarja iz 18. stoletja). 

Desno: svetilničar (karikatura Američana Rolanda B. Wilsona), ki je zaradi svoje osamljenosti postal po vsem videzu psihično moten. 
Njegovo nezavedno je v svoji kompenzacijski vlogi proizvedlo namišljenega družabnika, ki mu svetilničar v spremnem besedilu priznava: »Pa ne samo to, Bill, včeraj sem se spet zalotil, kako se pogovarjam sam s sabo.«

I. 75

Skrajno levo: simbolni antični obred v duhu 20. stoletja: ameriški astronavt John Glenn kot pradavni heroj, ki se je po dobljeni bitki zmagoslavno vrnil domov v washingtonski paradi, potem ko je leta 1962 obletel zemljo. 

II. 71-72

Zgoraj: egipčanski bog Tot s ptičjo ibisovo glavo na reliefu iz leta 350 pr. n. št. Tot je »podzemni« lik, povezan s transcendenco; on je sodil dušam umrlih. 
Grški bog Hermes, ki se mu je reklo »psihopomp« (vodnik duš), je mrtve vodil v podzemlje. 
Levo: kamena herma, ki so jo postavili na križpotje (kar je simboliziralo vlogo boga kot posrednika med dvema svetovoma). 
Ob strani herme je kača, ovita okoli palice, ta simbol (caduceus) pa je kasneje prevzel rimski bog Merkur (desno: italijanski bronast kip iz 16. stoletja), ki je dobil tudi krila in tako oživil ptico kot simbol duhovne transcendence. 

III. 33

III. 35

Zgoraj: Devica Orleanska (igra jo Ingrid Bergman v filmu iz leta 1948), katere animus moški del ženske psihe je privzel obliko »svetega prepričanja«. 
Desno: dve podobi negativnega animusa: ženska, ki pleše s smrtjo, na sliki iz 16. stoletja in Had v podzemlju z ugrabljeno Perzefono (rokopis, približno iz leta 1500).

III. 66

Sebstvo notranje središče celostne psihe v sanjah pogosto pooseblja kak superioren človeški lik. 
V ženskih sanjah se lahko sebstvo pojavlja kot modra in močna boginja na primer starogrška boginja mati Demetra (desno: upodobljena s sinom Triptolemom in hčerko Koro na reliefu iz 5. stoletja pr. n. št.) »Vilinska botra« iz številnih pravljic je tudi simbolna poosebitev ženskega sebstva (ilustracija Gustava Doréja). 
Spodaj: dobra starka (tudi vilinska botra) na ilustraciji ene od pravljic Hansa Christiana Andersena reši deklico. 

Spodaj levo: grška glava, v kateri je dr. Jung videl nekakšno dvojnost (tj. hermafroditskost). 
V pismu, ki ga je napisal lastniku, je pojasnil, da ima glava »… tako kot glave Adonisa, Tamuza in … 
Baldurja vso milino in draž bodisi enega bodisi drugega spola.«

Sodobni človek današnjih velemest poskuša zdolgočasenost in apatičnost, ki ju občuti, odgnati z umetnimi učniki raznovrstnih zabav (levo) ali pustolovskih filmov (skrajno levo), ki ju le začasno odženejo, ne morejo pa odtujenosti odpraviti. 
Jung je poudarjal, da je posamezniku preostala samo še ena resnična pustolovščina to je raziskovanje lastnega nezavednega, ki v svoji končni uresničitvi hoče oblikovati skladen odnos s sebstvom. 
Okrogla mandala odraža to popolno ravnovesje, ki ga uteleša struktura moderne katedrale v mestu Brasilija (desno).

IV. 27, 30

V. 16

112 Glej Paul Radin, Hero Cycles of the Winnebago, Indiana University Publications, 1948.

189 Cigansko pravljico najdemo v Der Tod als Geliebter, Zigeuner-Märchen, Die Märchen der Weltliteratur, izd. F. von der Leyen in P. Zaunert, Jena, 1926, str. 117 sq.

202 Citat Mojstra Eckharta je iz Meister Eckhart F. Pfeifferja, prev. C. de B. Evans, London, 1924, vol 11, str. 80.

216 Zgodba o Bath Bâdgerdu je vzeta iz dela Märchen aus Iran, Die Märchen der Weltliteratur, Jena, 1959, str. 150 sq.

247 Slika Kandinskega z razmetanimi barvitimi kroglami ali krogi je naslovljena Razmazana bela, 1927, in je del Thompsonove zbirke. 

259 Podatek o Ernstovi Historie Naturelle je v Dokumente, str. 121. 

292 Glede drugega posvetovanja z knjigo premen Yijing Jung zapiše (v uvodu k angleški izdaji, str. x): “Poiskus je nemogoče ponoviti zaradi tega, ker izvorne situacije ne moremo rekonstruirati. 
Zato v slehernem primeru obstaja prvi in edini odgovor.”


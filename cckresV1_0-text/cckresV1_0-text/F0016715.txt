Danes, je povedal novinarjem minister za šolstvo in šport dr. Lovro Šturm, pa naj bi vlada podpisala s Telekomom pogodbo o brezplačnem dostopu zavodov s področja vzgoje, izobraževanja in športa ter znanosti in kulture do ponudnikov dostopa na internet. 
Pogodba vsebuje seznam 1500 zavodov, od tega 1200 šolskih. 
Pogodbo naj bi sklenili za pet let, uprava Telekoma jo je v sredo že sprejela, danes pa naj bi jo obravnaval še nadzorni svet Telekoma. 
Koliko bo vse skupaj stalo državni proračun, naj bi povedali po podpisu pogodbe.

Takšnemu ravnanju v šolski politiki - torej odločitvi ministra za šolstvo in šport dr. Lovra Šturma o ukinitvi zunanjega preverjanja znanja ob koncu osnovnega šolanja - v LDS dr. Janeza Drnovška ostro nasprotujejo. 
Menijo, da gre za "slab poskus predvolilnega nabiranja političnih točk, in to ne glede na posledice, ki jih bo prinesel učenkam in učencem in vzgojno-izobraževalnemu sistemu nasploh". 
Po vseh ukrepih, ki jih je sprejela trenutna ekipa v ministrstvu za šolstvo in šport, bo treba po volitvah opraviti resne vsebinske razprave in poiskati najboljše rešitve iz nastale situacije, torej rešitve, ki bodo najmanj prizadele otroke, starše in učitelje, so še sporočili iz LDS.


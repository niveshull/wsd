Od guvernerja do predsednika

V sobotnem jutru so se balonarske ekipe zbrale v izobraževalnem centru v Pekrah, kjer je mestna občina nudila namestitev in hrano udeležencem festivala. 
Merjenja jakosti in smeri vetra nad mestom so kazala na premočan vrtinčast veter, zato je bil polet vprašljiv. 
Uro in pol kasneje se je organizatorjem le nasmehnila sreča, veter se je nekoliko umiril (pri tleh so namerili okrog 2 metra na sekundo) in smer je kazala na polet prek Tabora, Melja, Košakov, Dragučove, pristali pa so v pesniški dolini. 
Ekipe so se odpravile na papeževo polje pod Ledino, ki je s Pohorjem na južni strani nudilo balonarjem zavetrje. 
Ko je šel v zrak prvi balon, se je začela tekma - Lov za lisico, balonarjem pa se je pridružila tudi Večerova ekipa. 
Balon lisica se mora skrivati in čim manj opazno postaviti križ, ki je bila cilj tekme, ne pa tudi poleta. 
Namreč balon lisica, ki ga je pilotiral Tomo Weber, predsednik kluba Ogenj, v njem pa se je vozil tudi Boris Grapulin, direktor Plinarne Maribor, je križ postavil na Ljudskem vrtu in čakal na zmagovalca. 
Tja se ob brezvetrju štiristo metrov nad mestom ni uspelo prebiti nikomur, najbližje pa je prispel Dušan Bojanovič, pilot balonarske ekipe iz Vojnika. 
V centru mesta na strehi avtobusne postaje je pristal balon kluba Ogenj s pilotom Darkom Kraljem; le-ta si je prislužil drugo mesto pa tudi množico radovednih oči. 
Balon, ki je popeljal Večerovo ekipo, pa je dosegel tretje mesto. 
Miran Munda iz kluba Pegaz nas je popeljal na višino petsto metrov nad mestnimi stolpnicami in hišami, od koder so ljudje veselo mahali in nas vabili, da pristanemo. 
Ustavilo pa se je nad igrišči Železničarja, ko nas je veter začel odnašati od centra mesta proti jugu. 
Leteli smo nizko nad hišami, kasneje pa pometli tudi sneg z vrhov dreves in odtrgali vejico z drevesa, kar je običaj in dokaz nejevernim Tomažem, da smo se resnično peljali z balonom. 
Munda je spretno pristal na majhnem polju v Brezju, ostale ekipe pa so trda tla začutile v Cirkovcah in drugih krajih v okolici Ptuja.


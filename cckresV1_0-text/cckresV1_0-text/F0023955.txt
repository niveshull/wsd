V mislih pa nimam le reorganiziranja dostopa do določenih vrst izobraževanja, čeprav tovrstne poskuse pozdravljam in spremljam. 
Mislim tudi na ponovni razmislek o vsebini, ki je še pomembnejši. 
V čast mi je, da delam za organizacijo, prek katere so delovni ljudje povsem praktično dopolnili angleški univerzitetni kurikulum. 
Danes je tako, kot je bilo nekoč: pomanjkljivost ni v tem, kar je v njem, temveč v tem, kar je zunaj. 
To, ali nam bo uspelo v naslednjih generacijah predelati naše učne načrte do te mere, da bodo za človeka povsem relevantni in obvladljivi, bo preskus naše kulturne zrelosti. 
Vesel bi bil, če bi se tega lotila kakšna skupina in predstavila svoja dognanja. 
Kajti spremembe se nam ni treba bati; starost je lahko relevantna ali pa ne. 
Sam prihajam iz starega kraja; če mi kdo reče, da je njegova družina prišla sem čez z Normani, mu pravim: "Ja, kako zanimivo; in vam je tukaj všeč?" 
Starost je relativna, in mnoge "pradavne" angleške tradicije so iznašli - natančno tako - v devetnajstem stoletju. 
Kar je to živahno stoletje storilo za svoje potrebe, lahko mi naredimo za naše; na nas je, da napravimo pravi učni načrt dvajsetega stoletja. 
In s tem ne mislim preprosto več tehnologije; mislim na popolno vsestransko izobrazbo za vsakogar v naši družbi, na popolno specialistično šolanje za to, da si zaslužimo sredstva za življenje v smislu tega, kar hočemo narediti iz lastnih življenj. 
Naše specialnosti bodo boljše, če bodo izraščale iz skupne kulture, namesto da se razlikujejo od nje. 
In za vsako ceno se moramo izogniti polariziranju naše kulture, o čemer priča vse več kazalcev. 
Visoka pismenost se širi v neposredni zvezi z izjemnimi izobraževalnimi možnostmi; razkorak med visoko in splošno pismenostjo se lahko poveča na veliko škodo za obe strani in porodi lahko velike napetosti. 
Ne smemo poudarjati lestvice, temveč skupno avtocesto, kajti nevednost vsakega človeka me ponižuje, spretnost vsakega človeka pa pomeni, da vsi skupaj lažje dihamo.


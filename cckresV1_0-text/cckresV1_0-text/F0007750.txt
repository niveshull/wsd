Tako tedaj:

Odtavam s trga, hlodaste noge s težavo spravim čez železno pomično ograjo in se pomešam med ljudi. 
Skoraj da se med njimi nenadoma ne počutim prijetno, v tej brezimni, tuji toploti začutim žalostno, mesnato solidarnost živali, noga ob nogi, hrbet ob hrbet, trebuh k trebuhu, koža na kožo. 
Nerodno mi je, ne gledam naokrog, počutim se, kot da so me zalotili, razkrili, smešno kreaturo, ki je zbežala na čistino in se je potem štorasto prihulila nazaj. 
Angel ali žival, saj je vseeno, meso ali duh, pes ali mačka, večnost ali trenutek, vse je na drugi strani enako, signatura popolnega, večnega niča, balonastega izpuhca mehkega, kepastega kozmičnega zajčka. 
Ne vem, kam se vije množica, nikjer se nič ne dogaja, dva, tri kilometre hodim med človeško gmoto, ne da bi karkoli pomislil. 
Krmarim v toku ljudi, hodim za hrbti, stegni in srajcami, ki kukajo izpod prekratkih suknjičev, za dolgimi kožuhastimi plašči. 
Z drsajočimi vpadi se gnetem v vrzeli, ki nastajajo med maso ljudi kot mehurčki v vodi, dovolj imam, preveč, iz sredine poskušam priti na obrobje. 
Kremlja ne vidim več, le še visoke stavbe z umazanimi stekli, ki izginjajo v sivino neba. 
Prostor okrog mene se širi, nenadoma spet lahko stopim v ritmu svojih korakov in skoraj stečem v stransko ulico. 
Na majhnem hribčku na levi se med strašno sivino blokov in neba pojavi majhna cerkvica s svežim belim prepleskom in svetlomodrim zvonikom. 
Pred njo na zadnjih tacah sedi kosmat pes in gleda v daljavo, v svojo pasjo geografijo. 
Mogoče sta cerkvica in pes iz plastelina, postavljena v zenici moje domišljije, ne vem. 
Stopam naprej, izginem v lesen tunel, izogibam se tramovom, s katerimi je podprt zidarski oder, ki se vije ob nizkih tronadstropnih blokih. 

Na koncu prehoda nekdo sedi na zaboju ali narobe obrnjenem čebru, zavit v šale, zgubljen med krpami plašča in zaplatami cunj. 
Šele ko sem že skoraj tam, razpoznam staro žensko, ki se zdrami iz svoje negibnosti. 
Zazre se vame, izproži noge, da mi prepreči izhod, in z roko seže za robove svojih cunj. 
Gledam jo, z visokim korakom prestopim njene noge, da se ne ujamem v ohlapnine od moljev razjedenih trakov, vidim, kako na plano potegne revijo in jo pomoli proti meni. 
Na razcufanih rokavicah, iz katerih štrlijo ven porumeneli prsti, leži obledela pornografska revija, koščen moški z dolgimi zalizki in poraščenimi ramami se od zadaj zaganja med ritnice ženske, ki v ustih drži redkev ali jagodo in brezbrižno lista knjigo pred sabo. 
Čez naslovnico revije se razteza napis v cirilici, ne trudim se, da bi ga razbral, zasmejim se ženski, odkimam in grem naprej. 
Vpije za mano, njeno nerazumljivo moledujoče stiskanje glasov me zaustavi, ozrem se in vidim, kako mi iz majhnih žepkov na notranji strani plašča ponuja različne vrste cigaret in še druge revije. 
Kaj naj, rečem naglas, ne vem komu, ne sebi ne njej, nekemu tretjemu razsodniku, razširim roke, še enkrat odkimam in se odpravim naprej po ulici. 
Gola telesa, mehanični aparat prodiranja v aseptična mesovja, voajersko sodelovanje s poltenim jezikom domišljije, to me že dolgo ne zanima več. 
Pred nikomer več ne bežim, nikogar več mi ni treba srečati. 

Nerazpoznavno poteptan v prah, prelit s kubikastimi betonskimi gmotami, povaljan v asfalt z večtonskimi valjarji, razpljuznen pod udarci kometov, ukristaljen v sezonskem prehodu ledene sveče, sparjen v razžarjenem jeziku lave, usvetlobljen v peklu sončnih jeder, zamolčan v ničevje črnih lukenj, potegnjen vase in obrnjen naokrog, razmehčan in razpotegnjen na vse strani, en atomček na eni in en atomček na drugi strani neskončnosti, čakajoč za mejo vesolja, na preži za vsemogočnostjo božjega vdiha, s skrhano razcufanino telesa, s prešito pego duše, z nasmehom nebogljenega tujca, ki pa ima v žepu mednarodno novinarsko izkaznico in lahko z njo pomaha po zraku in se s tem reši ali dokončno pogubi, se oprem na komolce in pogledam navzgor po uniformi. 
Vidim prav, ne znam več razločiti odtenkov hoje? 
Približuje se ženska, z blond kodri, ki ji padajo čez rame, komaj rahlo naličena, toliko, da ustnice prodrejo skoz sivino, toliko, da vidim nakazano divjo simetrijo obrvi, nozdrvi plemenite živali, vzvišene nad vsakršno laznino. 
Ustavi se korak pred mano, čaka, je kaj narobe, reče, to razumem, sestra, odkimam, nič, rečem v slovenščini z ruskim pridihom in brezmejno dolgo spremljam potovanje tega svojega nječ do ušesnih membran in se spravim na kolena, na noge, se zravnam in s sebe sklofam prah. 
Kaže, da me razume, pa mi ne verjame, premeri me z ostrim pogledom, odvečno, nezadovoljno, prezirljivo, se mi zdi, za hip povrta po meni in me oklofuta s pogledom, potem se sunkovito obrne in odide nazaj do policijskega avta, parkiranega na pločniku ob izložbi knjigarne.

Grem mimo prodajalca kart, ki se z golobastim, visokim glasom nekaj pogovarja sam s seboj, spet se spustim v trebuh zemlje, tavam po medlo osvetljenih hodnikih in ropotajočih tekočih stopnicah. 
Odvijem steklenico vodke in potegnem v dolgih požirkih, hočem pogledati na uro, vendar ne zberem dovolj volje, zdi se mi, da sem se ves, kar me je, skrčil v droben tesnoben disk na vrhu glave. 
Potikam se po betonskem labirintu, nikjer ni nikogar, naproti mi pride le pijana skupinica mladeži, zašumi in spet izgine, hodim naprej, zgubim se v stranskem rokavu, posutem z glaževino, razpadajočimi cunjami in mačko v strjeni mlaki krvi, obračam se in vrnem, tavam globlje in globlje, dokler nazadnje ne pridem do postaje. 
Vlak čaka, luči so ugasnjene, vrata odprta. 
Vstopim, opotečem se proti sedežu, se pogreznem vanj in glavo naslonim na šipo. 
Med ustnice si porinem steklenico in potegnem, želim si samo še spati, se razpustiti v tenkih vibracijah miru, pred očmi se mi vrtijo Karlova šepasta hoja in njegova enakomerno trpeča usta z vztrajnim premlevanjem jalovih oreškov besed, ropotajoče poskakovanje široke reke avtomobilov po valovitih planjavah avenij, silovito trzanje letalskih lopatic, panično zavirajočih v nevihtni noči, moj ljubljanski šef s cigareto v roki, stoječ pred faksom in zaman čakajoč na moje sporočilo, žalostna pasja uta Leninovega mavzoleja, drgetajoča belina kože ženske, ki mi maha s kamele, Dostojevski, zibajoč se v zraku, trda hoja tankovskih škornjev proti moji glavi, akrobati, poskakujoč po sprijetem sivem prahu, kača, ki se ovija okrog vratu dečka ...

Včasih mi je v kuvertah pošiljala drobne namige na velike nečednosti, spet drugič fotokopije denarnih nakazil za podkupnine, fotografije, na katerih so bili visoki državni uradniki skupaj s sumljivimi povzpetneži, prekupčevalci ali najetimi tako imenovanimi spremljevalnimi dekleti neke mariborske agencije; enkrat mi je poslala celo kaseto s posnetim pogovorom dveh ministrov, ki sta nekemu strankarskemu veljaku obljubljala nezakonito denarno državno podporo za izdajanje tedenskega biltena in gradnjo strankarskega okrevališča na zaščitenem delu slovenske obale. 
Klicala me je skoraj vsak teden, na kratko kramljala o vremenu, splošnem počutju ali kakšnem filmu, ki je ravno igral v kinu. 
Nikoli ni spraševala po stvareh, ki mi jih je pošiljala, in če sem tu in tam neprevidno postal preveč oseben, se je na hitro poslovila in odložila. 
V resnici najprej nisem vedel, kaj naj počnem z njenimi pošiljkami. 
Moji honorarni novinarji večinoma niso znali obnoviti niti najbolj preproste tiskovne konference ali predelati policijskega sporočila, Dvornika so zanimala samo posilstva in vsakršni spolni delikti, ob tem pa je imel kot nekdanji občinski partijski podsekretar še vedno brezmejno strahospoštovanje do vsakršne politične avtoritete. 
Mene pa zadeve niti najmanj niso zanimale, saj sem ja že a priori vedel, da se takšne stvari dogajajo, in bi se mi zdelo kakršnokoli razpravljanje o njih izguba časa in pravzaprav podvajanje dejstev, če ne bi globoko v srcu čutil, da s tem pomagam Ani v njenem boju za pravičnost, etiko ali mogoče le sladko žensko maščevanje. 
Kljub neizgovorjenim besedam o njenih pošiljkah me je obremenila z neprijetnim, skoraj nasilnim občutkom pričakovanja, po nekaj tednih obotavljanja in slabe vesti sem iz njenih informacij sam začel pod različnimi psevdonimi sestavljati krajše članke. 
Nikoli pravzaprav nisem znal natančno razmišljati o zemeljskih ali praktičnih stvareh, moje področje zadnjih letih so bile filozofske razprave, črne luknje, konec vesolja, brezmejna praznina in popoln nič, kjer so bile stvari preproste in jasne: tu je začetek, tam konec, prah je prah, antimaterija je antimaterija, Bog je Bog, neskončen nič najprej kratek čas boli, potem pa celo večnost prav nič ne boli in tako naprej. 
O bolj zemeljskih stvareh nikoli nisem tako jasno razmišljal; če sem že kaj poskušal razumeti, tega večinoma nisem znal prav povedati, kaj šele napisati s svojo skoraj brezmejno verigo odvisnih, podrednih, predpreteklih, vrinjenih in vsakršnih stavkov, opotekajočih se čez nepregledno gmoto kijev in kerjev in dajev, obloženih z bitnostjo, bivanjskostjo, razprtostjo biti in nenehno ontološko diferenco med tem, kar sem hotel, in tem, česar nisem zmogel povedati.

Vidim, kako ptič pada skozi goste plasti zraka, ko utripne s krili, se s sivega neba zakotrlja lepljiv zvok. 
Po tlakovani cesti pripelje razmajan moped, za suhljatim tetoviranim mladeničem v odrezanih kavbojkah in povaljanem nogometnem dresu v košari sedi oguljen pes s sončnimi očali. 

Čakajoč v vrsti za vozovnice sem v steklu nad prodajnim pultom zagledal odsev svojega porejenega in opešanega telesa. 
Viselo je v zraku in vame gledalo s smešno odločnostjo, s ponarejeno možatostjo. 
Z nelagodnjem sem se zazrl v hrbet človeka pred sabo, nisem se mogel znebiti občutka, da me od zgoraj opazuje neko oko in z mene neusmiljeno lušči plasti klavrnih namenov. 
Znašel sem se na brezobzirni čistini, jasno sem razpoznal svojo šibkost in lažniva čustva, ki so izvirala iz strahu. 
V meni sta naraščala vznemirjenost in nedoločljiv bes. 
Imelo me je, da bi se potuhnil ali stekel stran, se zapletel v prepir ali pretep s komerkoli, živčno sem se prestopal in s tresočimi prsti iz zavojčka vlekel cigareto, dokler se nenadoma nisem oprijel preproste misli, da lahko vse pustim za seboj. 
Za nekaj trenutkov sem brez sape neodločno zanihal nad prepadom nenadnega prebliska, se potem zbral in z nenavadno lahkotnostjo naredil nekaj korakov proti sosednjemu okencu za mednarodni promet in mirno vprašal, kdaj odpelje vlak za Barcelono, kot da bi bil ta nenadni rešilni preblisk nekaj povsem samoumevnega za človeka, ki se je doma v letih samote sicer naučil španščine, katalonščine, portugalščine in še celo baskovščine, preprosto zato, da je s tem ubijal čas in iz glave preganjal misli, v resnici pa nikoli ni potoval dlje kot do Benetk, Gradca ali še v prejšnjih časih v vlogi moža in očeta do kakšnega dalmatinskega otoka.

Zgubil sem vse, kar mi je v življenju zares kaj pomenilo, si pravim zdaj in sem si rekel na železniški postaji, vitka steklena peščena ura se je iztekla, prevrnila in razbila, droben pikljajoč pesek časa je mezel na vse strani in se izgubljal med nepomembnimi in pustimi stvarmi. 
Šel sem v McDonaldovo restavracijo železniške postaje, naročil sem ribje palčke in limonado in se usedel k oknu. 
Gledal sem primestne dijake, ki so med čakanjem na vlak posedali okrog mizic, hrupno klepetali in z živalsko neposrednostjo mlatili hamburgerje in malomarno srkali kokakolo. 
Opazoval sem jih kot neresnična bitja iz kakšne slabo narejene reklame, čeprav sem se zavedal, da sem tujec v prostoru jaz, Rudi Rowenski, brez katerega je svet nastal, brez katerega obstaja in brez katerega bo nekega dne razpadel zaradi strahotnega trka asteroida, atomske katastrofe, ugaslega sonca ali česarkoli že. 
Pomislil sem na zdravnika, ki me je zaman čakal v svoji ordinaciji z najnovejšimi izvidi, predstavljal sem si, kako rdečelasi medicinski sestri narekuje seznam novih napotnic zame in vmes že premišljuje o popoldanskem tenisu, ona pa užaljeno srka besede vase in drži šobo, ker niti sredi dopoldneva še ni opazil njenega novega odtenka las. 
Z odporom sem žvečil razpadajočo gumo ribjih palčk, opazoval sem brezhibno vnemo avtomatiziranih mozoljavih strežnikov v McDonaldovih uniformah, v telesu sem čutil, da je iz njega odtekel čas in v njem pustil prosojno praznino. 
Prostor, v katerem sem živel, se je razpuščal, ničesar več nisem mogel popraviti, ničesar začeti na novo. 
"Mrtev človek sem," sem pomislil in hkrati začutil, kako v meni žgečkljivo podrhteva svetel trak zavesti in prešinja opustelo telo z nenadnim lesketanjem, kot večerni sončni žarki posejejo pege na temne valove morja. 

Matador izmika rdečo cunjo izpred bikovih rogov in jo v umetelnem zamahu dviguje v zrak. 
Žival težko sope, na vsaki strani ima ob hrbtenico zapičene tri kratke sulice z barvastimi trakovi, njena koža je premočena od temnih madežev. 
Kri ji po dlakah kaplja v pesek, premika se v težki žalosti, z vztrajnim, obupnim naporom, da bi prehitela svoj konec. 
Po areni počasi mezi rezek, slavnosten vonj iztekajočega se življenja, vidim, kako matador meč do ročaja zarine za bikov tilnik in kri v curku špricne v zrak. 
Iz množice se zasliši osamljen globok vzdih, bik še vedno stoji, otrpel od smrtnega presenečenja in ponosa, iz oči v oči z matadorjem, ki se mu ni več treba izmikati, zazrt v svoj nepreklicni živalski konec, lep v krvavem rdečkastem soju, ki se pod razpršenim snopom redkih večernih žarkov zamolklo raztaplja v zrak. 
Kri vztrajno curlja na tla, žival nenadoma klecne na kolena, se poskuša znova postaviti na noge in žalostno, nemočno poveša glavo, kot da ne razume, zakaj jo je zapustila moč, potem pa se nenadoma zvrne v pesek in negibno obleži. 
Od vsepovsod se razlegajo navdušeni klici, matador se graciozno priklanja v vse smeri, godbeniki v črnih, žametnih suknjičih, ki jih prej nisem opazil, vstanejo s svojih stolov na terasici ob ogradi in zaigrajo na trobente melanholično poslovilno pesem, medtem ko dva konja bikovo truplo zvlečeta iz arene. 
Možje z grabljami porivajo pesek čez madeže krvi, ko odhajam, slišim, kako napovedovalec med ploskanjem množice oznanja ime naslednjega matadorja.

Zunaj pihlja svež veter, prah se leno vrtinči po tleh in veje dreves se rahlo zibljejo nad platnenim nadstreškom kavarne. 
Že od daleč vidim, kako mlada črnka sedi za mizico, pred sabo drži revijo in čez njo pogleduje po ulici. 
Nogi ima prekrižani, ob sebi ima na stolu boršo, da zakriva njena stegna. 
Navsezadnje sem odpotoval zato, da bom imel svoj mir in bom končno premislil nekaj stvari, si rečem in nameravam z bežnim pozdravom odkorakati mimo ženske, potem pa se čez nekaj korakov ob njej ustavim in jo preiskujem z enakim nedoločnim, mogoče vprašujočim pogledom, kot me preiskuje ona. 
Čakala je, čeprav me ni čakala, noče, da grem, in tudi ni prepričana, če želi, da se usedem; navsezadnje sem že prestar, da bi tako smešno negotovo stal na mestu, usedem se k sosednji mizici in se pretvarjam, da je to čisti slučaj. 
"Lačen sem, že od jutra nisem jedel," rečem skoraj opravičujoče in začnem popravljati prt pred sabo. 
Nekaj časa je tiho, potem pove, da tu ne strežejo hrane. 
"Aha," zamrmram in nerodno vstanem, zmeden, v zadregi, zoprno zgubljen. 
"Bojim se domov," reče nenadoma, ne da bi me pogledala, "lastnik me bo ubil." 
V njenem glasu je nekaj nedolžnega, zares je prestrašena, čeprav se mi zdaj poskuša nasmehniti. 
"Ja," rečem nedoločno, ker je to edini bedasti zlog, ki mi pride na pamet, "ja," ponovim in iščem primerne španske besede, "nihče te ne bo ubil," potem rečem in niti sam sebi ne zvenim posebno vzpodbudno ali prepričljivo.

Nisem več zdržal v svojem kupeju, s cigareto v ustih in nahrbtnikom čez rame sem šel v sprednji vagon, kjer me je prestregel sprevodnik in zahteval doplačilo za oblazinjene sedeže prvega razreda. 
S svojo uborno francoščino sem mu razlagal, da je nekdo v prejšnjem vagonu pustil un grand coffre, kar pa nanj ni naredilo nikakršnega vtisa in je z odprto čeznaramno torbo čakal na zahtevani dodatek in tečno ponavljal supplement, supplement. 
Nisem mu ga hotel dati, hkrati pa se nisem več želel vrniti v svoj vagon, čeprav je tesnoben strah v moji glavi popuščal in nisem bil več prepričan, da je v kovčku res tempirana bomba. 
Nekaj časa sem se še prepiral s sprevodnikom, ki mi je nazadnje zagrozil s policijo, potem pa sem razburjen in užaljen odšel ven, na prehodu med vagonoma prižigal eno cigareto za drugo in na naslednji postaji, v Marseillesu, zapustil vlak. 

POD VODO

Zadnji udarec je bil nepotreben, padel je po mestu, ki je bilo že neobčutljivo, in zdelo se mi je, da na mojih razbitih ustnicah pod lepljivo sladko krvjo nastaja nasmešek. 
Skozi ušesa je pljusknil šum vala, ali pa je južni veter razpiral vrhove dreves. 
Čutil sem, kako me moške roke spuščajo, z bokom sem udaril ob kamnito ograjo verande in zaplaval po zraku: kako počasi leti telo, ko ga iz mehkega vsenaokrog opazuje lastno oko! 
Nikoli prej nisem tako razkošno dolgo strmel v nebo, iz temne modrine vesolja so vame mežikljale zvezde in za vsako je bilo dovolj časa. 
Spomnim se, da sem jih štel, rumene in bele pege sem razvrščal v krhlje spomina. 
Pod seboj sem slišal šumenje morja, voda je v plitkih valovih kotrljala pesek po obali, zvok kamnitih zrn je šival tenke opne mojih celic. 
Debelušen kreten, mož ženske, zaradi katere sem dobil batine, je s svojim mehkim vampom slonel na ograji in z video kamero snemal moj padec. 
Jasno sem videl razmehčane ustnice njegovega zalitega obraza, kako se napenjajo od ekstaze maščevalnosti in truda, da me ne bi izgubil iz kadra. 
Rdeča lučka na kameri je bila odsev pekla na njegovem čelu, še dolgo se ga ne bo znebil.

Če bi vedel, kakšno past mi je pripravila agencija, bi raje dvajset dni ostal zaprt v svoji ljubljanski garsonjeri. 
Soba s pogledom na palme, ki mi jo je z absurdno prijaznostjo in fotografijo, predvidevam, tunizijskih ali alžirskih palm vsilila komaj polnoletna turistična uslužbenka, se je spremenila v smrdljivo tapisonsko luknjo s pogledom na pločevinaste zračnike hotelske kuhinje. 
Iz zajtrka po lastni izbiri je nastalo obupno drenjanje okrog pladnjev s premetano in pretipano hrano. 
Razkošen hotelski bazen z morsko vodo se je pred mojimi očmi spremenil v malce večjo kopalno kad, smrdečo po scalini, v kateri se je utapljalo nekaj obnemoglih in bolj ali manj razpadajočih nemških in italijanskih turistov, med njimi pa so plavali obledeli obliži. 
Nič nimam proti starim ljudem, nasprotno, ampak brezsramno razkazovati svoje umiranje vsem na očeh, ker to spada v turistični paket, ni ne lepo ne človeško.

Globlje ko padam, bolj se širi moje vidno polje. 
Šele zdaj sem lahko opazil, da je na robu kamnite ograje zgoraj na verandi še vedno šopek, s katerim sem jo hotel pričakati. 
Dva cvetova sta bela in tretji je oranžen, to dobro vidim skoz medlo pršljivo sivino. 
V meni je vonj njene kože, razpira se v moje tkivo kot pestiči tulipanov in semenasto prši za rob moje zavesti. 
Čudim se, da so zvezde manjše od mojih zenic, utripnem z očesom in jih zbrišem s svojega horizonta. 
Ne vem, odkod prihaja vame naval svetlobe, zdi se mi, da v zaprtem pogledu za mojimi vekami od zunaj objemam vesolje. 
Ozvezdja negotovo migotajo kot planktoni v preseku podvodnega žarka, angeli nežno utripajo s krili in povzročajo kozmični veter. 
Po črnih luknjah se skrivajo duše zaljubljencev, valovi topline potujejo proti božjemu ušesu. 
Nekje v praznini razpeta med prah potuje podoba in se razpušča kot sled reaktivca. 
Otrok sem, ležim v veliki mehki postelji in si odejo tiščim čez glavo. 
V sobi je še vonj stare matere, nje pa ni nikjer. 
Noč je, okno je priprto in se z lesenim tleskom odpira in zapira. 
Od zunaj v prostor prihaja zateglo škripanje, kdove kakšne pošasti s pestmi tolčejo po steni. 
Od vsepovsod se noter prihuljeno plazijo volkovi, slišim škrtanje njihovih zob, čutim mokro puhtenje njihovih jezikov. 
Grabijo po moji odeji, ne zmorem se upirati, ko jo potegnejo z mene. 
Davi me groza, po glavi se mi podi ena sama misel: kako me bo Bog sestavil iz ostankov v volčjih trebuhih.


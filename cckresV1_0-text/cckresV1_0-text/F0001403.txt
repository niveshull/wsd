Domnevam, da se bo v Srbiji, tipološko gledano, prej ponovil japonski model pozabe, zgodovinske in politične amnezije, in ne nemški model prevzemanja odgovornosti za storjene zločine. 
Po Natovem napadu v letu 1999 so se Srbi nemudoma začeli zaznavati kot žrtve, enako kot so počeli Japonci po Hirošimi in Nagasakiju. 
Japonci so sebe začeli načelno obravnavati kot žrtve druge svetovne vojne. 
Na tej podlagi so že v zgodnjih sedemdesetih letih sprožili najprej tiho in potem vedno bolj obsežno kampanjo zgodovinskega revizionizma, ki se je med drugim kazala tudi v tem, da so bili učbeniki in šolski pouk prikrojeni ideji trpljenja in japonske mučeniške vloge v vojni. 
Epistemološka in politična predpostavka takšnega samozaznavanja je izhajala iz imperativa o pozabi lastne preteklosti, tj. dejstva, da so imeli Japonci fašistični režim, da so brutalno kolonizirali Mandžurijo, da so izvajali množični teror na Kitajskem in v jugovzhodni Aziji, upravljali koncentracijska taborišča, itd. 
Kot je sijajno analiziral Ian Buruma v svoji knjigi The Wages of Guilt: Memories of War in Germany and Japan (1994), imamo po drugi strani nemški model, kjer je bilo zadoščeno nekaterim pogojem: popolni vojaški poraz Nemčije, navzočnost močnih zavezniških, predvsem ameriških enot na ozemlju Zahodne Nemčije, Grundgesetz, ki so ga kot temeljno ustavno formo napisali zavezniki, kontinuirana izobrazbena dejavnost v šolah in civilni sferi in naposled, kar je najbolj pomembno, sojenja za vojne zločine. 
Vendar pri tem ne mislim zgolj na Nürnberg, kot se pogosto napačno razume, marveč tudi na vrsto sodnih procesov, ki jih je v šestdesetih letih nemško pravosodje organiziralo proti tistim, ki so sodelovali z nacističnim režimom. 
Zavezniški delež v rekonstrukciji Nemčije je torej pomenil prvi, toda ne že zadostni pogoj za to, da je pri nemškem prebivalstvu prišlo do preobrazbe mentalitete, katere rezultate vidimo tudi danes, ko Nemčija ravno zaradi teh bolečih spominov vztrajno gradi svoje evropske integracije, znotraj katerih je verjetno lažje pregnati vabljivi klic mitologije krvi in zemlje. 

Pod naslovom V senci besed (Im Schatten der Worte) je ta, leta 1998 objavljena osebna antologija skupaj z izvirnimi založnikovimi lesorezi prinesla osupljivo mozaično, hkrati pa docela nenavadno in z vidika ustaljenih slovenskih tolmačenj književnosti vsekakor osvobajajoče nespoštljivo perspektivo, ki v slovenskih literarnih podobah, verzih in fragmentih opazuje zemljevid reke ponikalnice, se pravi, v tradiciji, ki jo bolj ali manj dobro poznamo, odkriva nova medsebojna razmerja, kakršnih, drznem si reči, ni med slovenskimi kritiki opazil še nihče. 
Tu so na primer v Hartingerjevem nemškem prevodu z ramo ob rami poziv Daneta Zajca k potovanju tja dol, dol in razrvani verz Aleša Štegra, krhelj B.
A.Novakove arhitekture spomina ždi ob odprtem oknu, ki v Kocbekovi pesmi vabi pogled, da se raztegne do Črnega morja, tu se lahko drzen popotnik spusti od pobočij Bohinjske elegije Ceneta Vipotnika do podzemnih tolmunov Kosovelovega krasa, nato pa se za trenutek pomudi še ob skrivnostnem izviru vileniške solze, vzame v zakup razliko med blaznostjo in blaženostjo, ki ju ločuje tenka meja, kakršno nenehno premeščajo pesmi in okruški večjega sveta, ki ga tudi, če poskusimo trpke bezgove jagode Kajetana Koviča in zajamemo odžejajočo vodo hipnega spoznanja iz žarenja lila akvarelov Jožeta Snoja, ne moremo zares enoznačno izreči. 

Ne zdi pa se mi sporno nekaj drugega, namreč to, da smo se večine načinov tolmačenja življenskega sveta in umetniških del vendarle naučili iz postopkov elitne umetnostne ustvarjalnosti oziroma tistih akademskih disciplin, ki se ukvarjajo s klasifikacijo, opisi in analizo umetniških pojavov in tokov, na Slovenskem še posebej književnosti. 
Pri tem se slovenski izobraževalni sistem z univerzitetnimi izjemami nekaterih oddelkov in posameznikov še vedno pretežno upira posvojitvi postmodernih zamisli. 
Ker univerzitetno znanje izhaja iz vedno bolj specialistične delitve dela med posameznimi disciplinami (umetnostna zgodovina, literarna teorija, sociologija, itd.), se še posebej silovito upira tistim procesom v sodobnem umetniškem ustvarjanju, kjer gre za uporabo ekumenskega amalgama različnih stilov in tradicij, pri katerem se ne spoštuje več uveljavljenih žanrskih pravil ali odgovornosti forme, s katero je zaznamovan modernizem. 
Tako ni čudno, da se na primer široko javno sprejemanje posameznih umetnin ali kulturnih proizvodov razume pač v skladu z naučenimi in javno sprejetimi tolmačenji, kar pomeni, da se popularnost posameznih umetniških del največkrat kar preprosto povezuje s padcem okusa in spremljajočo korupcijo presodne moči. 
Zmrdovanje nekaterih elitnih kritikov nad sijajnim pripovednim ciklusom pisateljice J.
K.Rowling o Harryu Potterju, ki ga postopoma dobivamo tudi v slovenskem prevodu, je tukaj pač le najbolj zgovorna ilustracija te naučene drže, ki z zatisnjenim nosom prezira zaman vztraja na izključnih privilegijih tradicionalnih pojmov. 
Sodobna tradicija pa je seveda prav tradicija modernizma.

V vibriranju spomina na lastno otroštvo, preživeto na ljubljanskih ulicah, razločno slišim verze iz pesmi Otona Župančiča, »če spustiš me malo više, videl bom tržaške hiše«. 
Seveda sem spuščal zmaje tudi jaz, ampak Župančičev zmaj, ki nastopa v Mehurčkih, najbolj popularni zbirki otroških pesmi v slovenskem dvajsetem stoletju, ni bil le iz lahkega paprija in balsovine, ampak je v nekem metaforičnem smislu zarisoval moje otroško obzorje. 
Stanovali smo v naselju nizkih socialističnih blokov ob reki. 
Strmel sem skozi rahlo zibajoče se veje vrb žalujk ob Ljubljanici, ki jih danes ni več, mogoče prav zato ne, ker jim je genialni arhitekt Jože Plečnik namenil vlogo vizualne ilustracije za sklonjene perice, to podobo nepovratno izgubljene preteklosti; ko sem strmel in si poskušal predstavljati nevidne svetove, v katerih se odigrava prava dramatična pustolovščina, vredna mojih hrepenenj, ki s stvarnostjo nikoli niso zadovoljna, sem v bistvu videl Trst z velikim pristaniščem in morsko obljubo neskončnosti. 

Vsi ti naknadni poskusi, da bi arheološko izkopali vitalne impulze iz osemdesetih, so vsaj do neke mere obsojeni na neuspeh zaradi tega, ker poskušajo vdihniti življenje nečemu, kar je bilo že po nujnosti svojega časa obsojeno na to, da bo kratkega diha. 
Vendar je ta kratki dih imel moč, da je vbrizgal osvobojevalne oblike skupinskega življenja in druženja v tisto sterilno družbo slovenskih sedemdesetih let, ki jo je na eni strani poskušala razrahljati najprej ustanovitev mesečnika Nova Revija kot neodvisnega intelektualnega foruma, na alternativni ravni pa se je pojavila t.i. “socialistična civilna družba” in tednik Mladina. 
Takrat je bil ta evfemizem socialistična pred civilno družbo še potreben zato, da je občestvo, ki se je zbiralo okrog raznolikih projektov, dobilo svojevrstno legitimnost; če že ne legalnosti, ki jim je bila večkrat odvzeta. 
Pri kavarni Union se mi zdi ključno, da je obstajala precej jasna razlika med javnim in privatnim: torej razlika, ki jo danes počasi izgubljamo. 
Pa ne zato, ker bi bilo preveč javnosti. 
Ravno obratno. 
Tukaj bi rad obrnil ta ustaljeni adagio, kako je privatnost pravzaprav ogrožena; kako od vsepovsod vdira v našo sodobno, postmoderno intimo bodisi korporativni kapitalizem bodisi njegovi podaljški oglaševanja ali pa državne institucije itn.. 
Ne, ne. 
Mislim, da gre za nek drug proces. 

Ob desetih imam govorilne ure. 
Ukvarjam se s papirologijo, s pisanjem tekstov v žanru, ki ga kot vsi univerzitetniki razočarajoče pogosto prakticiram: priporočila za študentske štipendije, zapisniki izpitov, ocene doktorskih dispozicij, pedagoške usposobljenosti asistentov in habilitacijskih predavanj, vmes pa svetujem kandidatom za diplomske naloge, posojam študentom knjige (odkar se mi jih več kot deset ni vrnilo v domačo knjižnico, si seveda delam seznam) in odgovarjam na elektronsko pošto, zapakiral pa sem tudi tri svoje knjige za makedonskega prijatelja Igorja Isakovskega, ki sem ga po dveh letih virtualnega dopisovanja tudi v živo spoznal pred tremi tedni na sarajevskem srečanju evropskih pisateljev. 
Kako sem tam užival: mladi novinar, ki je za tednik BH-Dani z menoj naredil intervju, je ob moji glasni osuplosti (in kaj bi tajil? ob tihem zadoščenju) kar na izust citiral mojo, kot je rekel, preroško pesem o taboriščih iz knjige Slovar tišine, objavljene pred več kot desetimi leti v hrvaškem prevodu, na Baščaršiji pa me je ustavil meni neznani študent književnosti: »Izvinite, da li ste vi Aleš Debeljak?« 
Popolnoma me je šokiral. 
Mislim, poezija je vendar ezoterična umetnost, in če se pesniki nemara lahko prepoznajo znotraj generacije, pa je dolgo potovanje drobnih umetnin čez okvire biologije in nacije kar precej zgovorna podpora trditvi, da imajo knjige svojo usodo. 
Njihovi avtorji pa tudi. 
Srečal sem stare znance in spoznal nekaj novih, učvrstil dve dragoceni prijateljstvi in v živahni knjigarni & cafeju BuyBook končno spil kavo z najbolj slavnim bosanskim pisateljem, Aleksandrom Hemonom, ki je s svojo prvo knjigo, objavljeno v Ameriki, kjer že deset let živi, bušknil na lestvice najbolj prodajanih knjig v več državah. 
Veselilo me je, da sva se k mizi usedla kot stara znanca. 
Ampak zdaj je to že davna preteklost, na katero me opominjajo predvsem še neodposlane knjige in eseji; najbolj nenavadna je pošiljka, ki jo nameravam s klikom na miško poslati v Srbijo, nekemu majhnemu literarno-kulturnemu magazinu, kjer so me mladi uredniki, ki so sicer poznali moje delo v prevodih po bivši Jugoslaviji, prosili za besedila v angleščini! 
Starim okrog trideset let je namreč slovenščina že španska vas, tako pa bojo iz moderne lingua franca pač lažje in bolj pragmatično prevajali. 
Ta jezikovna žrtev razpada bivše države je trivialna, to rad priznam; ni pa povsem zanemarljiva, saj otipljivo govori o razkroju ustaljenih načinov spoznavanja. 
Mogoče sem tudi zato, da bi, kolikor pač zmorem, prispeval k pretočnosti komunikacijskih kanalov, rad pridružil svoje ime dvem pobudam za vzpostavitev javnega foruma-revije, v katerih se bi srečevali pisatelji, pesniki, kritiki in esejisti iz novo nastalih držav na prostoru, ki ga moji mlajši slovenski kolegi, na primer Aleš Čar s svojo domiselno zasnovano revijo BalCanis, odkrivajo na novo, Sarajevske sveske, kjer sem poleg Borisa A. Novaka (kdo pa, če ne on? 
Najbrž je od Slovencev največ naredil za bosansko pisateljsko skupnost kot šef PEN centra, ko je organiziral obsežno humanitarno pomoč) v redakciji tega zaenkrat še neobstoječega magazina, pa naj bi obnovile in na novo reflektirale povezave in navzkrižna kritična branja novih literarnih umetnin in spremenjenega književnega življenja v bivših republikah. 
Če smo res bosanska generacija, kot je Krzystof Cyzewski, poljski prijatelj in gonilna sila ohlapnega združenja pisateljev, The Flying Cafe Europa, v katerem že vrsto let navdušeno sodelujem, imenoval generacijo, formirano ob in v jugoslovanskih vojnah tako, kakor se je neka predhodna generacija eksistencialno galvanizirala ob in v španski državljanski vojni, namreč ob soočenju z nujnostjo dvomečih povezav, ne pa kratkovidnega ločevanja med estetiko in etiko, potem je povsem ustrezno, da tudi pisatelji na teh prostorih spet pokažemo zvedavost drug do drugega ali pa jo poglobimo na drugačnih osnovah kot pred vojnami. 
Taka zvedavost sicer jamči le možnost za sprostitev ustvarjalnih potencialov ob medsebojnem oplajanju, vsekakor pa je že kot možnost boljša od varljivega udobja, ki ga ponuja zalizanost v polžje lupine lastnih nacionalnih tradicij. 
Vsega, kar sem hotel, seveda nisem utegnil opraviti. 
Zgodaj popoldne sem odbicikliral domov. 
Na obisku je bila sestra Polona s svojo prvorojenko, s štirinajst dni starim tretjim otrokom (kar precej družin s tremi otroci poznamo zdaj, včasih so se mi pa trije otroci zdeli obupno velik zalogaj) se je oglasila še ena slovenska Američanka, z mojima staršema, ki imata srce iz zlata, ter z mlado slovensko-madžarsko varuško, ki je od marca letos sestavni del naše družine, pa smo koordinirali zahtevne aranžmaje za tiste štiri dni, ko bova z Erico v Budimpešti. 
Zaradi nocojšnje slovesnosti sva za danes načrtovani odhod prestavila na jutri. 
Kdo bo peljal Klaro na likovno delavnico, kdo Simona na tečaj plavanja, kako Lukasa opozarjati na kahlico, na katero se počasi navaja, kdaj na naši ulici pobirajo smeti, kako dolgo bo zdržala zaloga hrane v hladilniku in kaj manjka v shrambi: vmes poslušam ženo v vlogi modne svetovalke, kaj naj oblečem za večerno podelitev nagrade ambasador znanosti. 
Do petnajst čez šest sva že zrihtana. 
Od poroke nisem nosil kravate, nocoj jo pa bom. 
Zame je razlika res očitna, saj se sicer oblačim precej površno. 
Bom pa še navzven pokazal, da res cenim to državno pozornost. 
Nagrada za prispevek h krepitvi slovenske identitete v mednarodnem prostoru, ki jo podeljuje Ministrstvo za znanost (zdaj tudi šolstvo in šport) od neodvisnosti naprej, če prav razumem, je zame res prišla nepričakovano, zato sem se je še toliko bolj razveselil. 
Podelitev v ozkem krogu uradno vabljenih pomembnih mož in žensk (mnogo manj jih je) v slovenski znanstveni skupnosti in institucijah, ki jo omogočajo, je v palači vlade, kjer tudi še nisem bil nikoli, potekala slovesno, ampak sploh ne pompozno. 
Mama in oče, ki sta se držala v ozadju (midva vendar ne spadava sem!), sta bila ponosna in ganjena. 
Godilo mi je, da se jima lahko vsaj na tak način oddolžim, čeprav še tako delno, za njuno resnično nesebično podporo pri mojem pogosto tako abstraktnem delu in razgibanem življenju. 
Ministrica je imela kratek, zgoščen in poantiran govor, v zahvali dr. Žemve, ki se je v imenu treh nagrajencev javno zahvalil, pa sem čutil neposredno kritiko zmanjšanega proračuna za znanstvene raziskave. 
Natančno pa ne vem. 
Znova me je namreč pretreslo, kolikšen obseg informacij in referenc je nujno treba poznati, če hočeš spremljati trenja med različnimi interesnimi skupinami in, bojim se, vedno hujši boj za kos proračunskega kolača. 
Bilo mi je v čast sprejeti čestitke, ampak tudi jaz se nisem le srečno smehljal. 
Zahvalil sem se Niku Tošu, ki me je od vsega začetka, ko sem se po povratku iz Amerike vrnil na fakulteto in začel z raziskovalnim delom, spodbujal pri mojih idiosinkratičnih ambicijah dvoživke, intelektualca in umetnika, in skrbel za formalno okolje, v katerem lahko nemoteno delam, in Janku Prunku, ki si je zelo naklonjeno prizadeval za to, da so ustrezni organi ministrstva moje delo sploh opazili, bil vesel rokovanj z uglednimi kolegi, med drugim z bivšim dekanom naše fakultete, pa tudi z rektorjem ljubljanske univerze in predsednikom SAZU, ki ju, kot tudi ne večine, tako ali tako nisem poznal osebno, nato pa do počasnega razlaza sproščeno klepetal, saj sem imel občutek, da kot nekakšen padalec, ki ne sedi v nobenem odboru ali komisiji važnih kompetenc, to lahko storim brez prikritega ogledovanja pomenkujočih se gručic, v katerih nisem iskal nikogar, s katerim bi neodložljivo moral govoriti zaradi tekočih zadev. 
Nekaj starejših dam pa je pristopilo zato,da bi mi po čestitki lahko rekle: »Vas že poznamo, zanima nas vaša žena!« 
Ponosen nanjo sem se hahljal, Erica pa je zardela. 
Njeni nedavno objavljeni polemični članki o odzivu na teroristične napade na njeno prvotno domovino so očitno res kar precej razburkali javnost. 
Saj je prav. 

Politika skupnosti in utopija


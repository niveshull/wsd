"V nekaterih zavodih so plače zdravnikov po aneksu h kolektivni pogodbi za zdravnike in zobozdravnike povišali prejšnji mesec, ponekod jih bodo decembra," je na včerajšnjem pogovoru z novinarji dejal predsednik sindikata zdravnikov in zobozdravnikov (Fides) Konrad Kuštrin, dr. med. O številkah, ki so se pojavile v javnosti glede višine poračuna, ki naj bi ga bili dobili zdravniki, je dejal, "da se je tresla gora, rodila pa se je miš". 
Tega po njegovih besedah v večini zavodov sploh še niso izplačali, ponekod so zdravniki dobili del poračuna, le manjšini naj bi ga bili izplačali v celoti. 
Ko je opozoril, da nekateri po svoje pojmujejo pravno državo, je omenil direktorico Inštituta za varovanje zdravja Metko Macarol Hiti, ki je "sindikalnemu zaupniku dejala, da se o poračunu sploh ne bo pogovarjala". 
V Fidesu so izvedeli za nekega direktorja, ki je kar sam ocenil, da zdravnikom ne bo izplačal dodatka.


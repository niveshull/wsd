083

Prvi vtis ob prebiranju pesmi iz Čebel iz Bachov in pesmi, ki so nastajale ob njih, v podobnem času in podobnih razpoloženjih, se nagiba k standardni oceni Zidarjevega pisanja: izrazito heterogeno, hlastavo, dotikajoče se mnogih problemov, preskakujoče s téme na témo, iščoče v mnogih smereh; z eno besedo: disperzna pisava, brez središčnice in brez tim. "skupnega imenovalca", brez vodilnega emblema. 
In vendar se zdi, kljub času, ki zahteva prav nasprotja od tega, kar se utrinja ob prvem branju zadnjih Zidarjevih pesmi, in ki te zahteve neusmiljeno plasira po časopisju in revijah, sklicujoč se na določila "postmodernizma" in zahteve "Zeitgeista", da ocena Zidarjevih zadnjih pesmi ne drži. 
Še več, pozorno branje bo kmalu ugotovilo, da je ta lirika vse kaj drugega kot "lirski" odmev Zidarjevega proznega iskanja identitete v svetu anomičnosti, devalvacije in epohalnih socialnih ter geopolitičnih sprememb.


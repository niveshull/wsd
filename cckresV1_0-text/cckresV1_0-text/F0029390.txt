Po vrnitvi iz zapora Vojislav popolnoma zavrže marksistično ideologijo in začne na ročnem tiskarskem stroju v kleti svoje hiše mrzlično tiskati lastne knjige. 
Od trinajstih objavljenih mu jih sodišče drugo za drugo prepove zadnjih sedem. 
To Vojislava ne moti prav posebej, saj postane zelo popularen, njegovi izdelki pa iskani. 
Knjige, ki jih pravočasno skrije, ilegalno prodaja prijateljem in se tako preživlja. 
Marksistični koncept oboroženega ljudstva, Napad na heretika, Somrak iluzij, Demokracija in dogma ter Pravica do resnice so samo nekateri naslovi knjig, od katerih se številne med seboj razlikujejo le po novih, dodanih poglavjih, ki razkrivajo ozadje sodnih procesov proti Vojislavu. 
Potni list mu vrnejo tri leta po prihodu iz zapora in šele potem, ko zagrozi, da se bo »z orožjem in otrokom v rokah prebil čez mejo«. 
Vojislavu priskočijo na pomoč intelektualci iz vse Jugoslavije, časopisi pa so zanj odprti samo v Sloveniji. 
Zaradi intervjujev z njim je zaplenjena Tribuna, zaradi njegovega odprtega pisma Hamdiji Pozdercu pa še Katedra in Mladina. 
Iz Sarajeva se preseli v Beograd.


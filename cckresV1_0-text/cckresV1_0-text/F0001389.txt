O Đinđičevi ogroženosti so varnostni organi oblastem poročali že prej. 
Tako so v času, ko je Zoran Đinđić še stanoval v svojem stanovanju na Študentskem trgu v centru Beograda (do lanske pomladi), nemški strokovnjaki za varnost med pregledom bližnjih stavb ugotovili, da obstaja 36 lokacij, od koder lahko atentatorji neovirano izvršijo atentat, in to v času, ko Đinđić izstopa in vstopa v stavbo. 
To je premiera tudi prepričalo, da se je preselil v močno varovano rezidenco na Dedinju. 
Nihče pa ni izračunal, ali pa javnosti to ni bilo predstavljeno, kolikšen je varnostni rizik v okolici stavbe Vlade Srbije, kamor je Đinđić prihajal večkrat na dan. 
Po post-festum mnenju strokovnjakov je bil enak riziku stavbe na Študentskem trgu. 

Kot je ob uvedbi izrednih razmer povedal podpredsednik srbske vlade Čedomir Jovanović, te niso uperjene proti navadnim državljanom, temveč proti kriminalcem in njihovim sodelavcem v vseh institucijah. 
In ljudje so odločitev razumeli in podrli. 
To se je nazorno videlo ob začetku rušenja hiše-trdnjave vodje Zemunskega klana Dušana Spasojevića Šiptarja. 
Ko so bagerji prvič uspešno prebili steklene zunanje stene, je zbrana množica opazovalcev začela spontano ploskati in navijati. 
Podpredsednik vlade Jovanović je teden dni po uvedbi izrednega stanja in številnih aretacijah razložil: »Aretacije naročnikov, organizatorjev in izvršilcev atentata na Đinđića so glavni in edini razlog za uvedbo izrednega stanja. 
Mi smo sicer že prej natančno vedeli, kdo je Dušan Spasojević, tudi to, s čim se je ukvarjal Milorad Luković Legija, za nas ni bila nobena skrivnost, toda brez uvedbe izrednega stanja ne bi mogli aretirati nekdanjega načelnika službe državne varnosti Jovice Stanišića ali poveljnika posebnih enot Frenkija Simatovića, niti številnih drugih kriminalcev. 
Omenjeni bi bili brez uvedbe izrednih razmer tretirani kot normalni ljudje, proti katerim ne veljajo policijski dokazi, saj jih sodišča ali tožilstva ne upoštevajo, njihovi odvetniki pa s podkupninami dosegajo takojšnje ukinitve pripora. 
Po uvedbi izrednih razmer pa bo javnost dobila odgovore na mnoga vprašanja, ki jih že dolgo čaka. 
O tem, kdo je ubil Slavka Čuruvijo in Ivana Stambolića, kdo je izvršil atentat na Ibarski magistrali in v Budvi, kdo je vzel pravico v svoje roke in v obračunih po beograjskih ulicah ubil na desetine ljudi.« 

